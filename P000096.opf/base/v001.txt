༄༅། །བྱང་ཆུབ་ལྟུང་བཤགས་ཀྱི་དོན་གྱི་འགྲེལ་ཟིན་བདུད་རྩིའི་ཆུ་རྒྱུན་ཞེས་བྱ་བ་བཞུགས་སོ། །
མཛད་པ་པོ། ངེས་དོན་བསྟན་འཛིན།
༄༅། །ན་མོ་གུ་རུ་སརྦ་བུདྡྷ་བོ་དྷི་ས་ཏྭ་ཡེ། ལྟ་བས་མི་ངོམས་གསེར་མདོག་མཚན་དཔེའི་སྐུ། །ཡན་ལག་དྲུག་ཅུའི་ཆོས་ཆར་འབེབས་པའི་གསུང༌། །མཁྱེན་ནུས་བརྩེ་བ་གཞལ་དུ་མེད་པའི་ཐུགས། །བླ་མ་ཐུབ་དབང་དབྱེར་མེད་ཞབས་ལ་འདུད། །གང་གི་གསུང་རབ་མ་དྲོས་ཆུ་ཀླུང་ལས། །ཟེགས་མ་རེས་ཀྱང་འགྲོ་བའི་གདུང་སེལ་ཞིང༌། །ཞི་བདེའི་བྱང་ཆུབ་སྦྱིན་ཕྱིར་ལྟུང་བཤགས་འགྲེལ། །བདུད་རྩིའི་ཆུ་རྒྱུན་རང་གཞན་དོན་དུ་སྤེལ། །
འདིར་བྱང་ཆུབ་ལྟུང་བ་བཤགས་པའི་ཟིན་བྲིས་ཤིག་རང་གཞན་བློ་དམན་དག་ལ་ཕན་ཕྱིར་བྲི་བར་བྱ་སྟེ། དེ་ལ་གཉིས། དགེ་སྡིག་ལ་ཡིད་ཆེས་བསྐྱེད་ཕྱིར་ལས་འབྲས་ཀྱི་རྣམ་གཞག་མདོ་ཙམ་བསྟན་པ་དང༌། ཡིད་ཆེས་བསྐྱེད་ནས་བླང་དོར་བྱེད་ཚུལ་ལོ། །
དང་པོ་༼དགེ་སྡིག་ལ་ཡིད་ཆེས་བསྐྱེད་ཕྱིར་ལས་འབྲས་ཀྱི་རྣམ་གཞག་མདོ་ཙམ་བསྟན་པ་༽ནི།
འདི་ཉིད་ཉམས་སུ་ལེན་པ་པོའི་གང་ཟག་ནི་ཕྱི་པ་མུ་སྟེགས་དང༌། ནང་པ་སངས་རྒྱས་ཀྱི་ཁྱད་པར་ཤེས་ནས་ནང་པ་སངས་རྒྱས་པ་ཞིག་དགོས་ཏེ། ཁྱད་པར་འཕགས་བསྟོད་ལས། བྲམ་ཟེ་རྣམས་ནི་དགེ་སྡིག་དག །བྱིན་པ་ལེན་བཞིན་འཕོ་བར་སྨྲ། །ཁྱོད་ཀྱིས་བྱས་ཆུད་མི་ཟ་དང༌། །མ་བྱས་པ་དང་ཕྲད་མེད་གསུངས༑ །ཞེས་པ་ལྟར་ཕྱི་རོལ་པ་རྣམས་ནི་ལས་དགེ་སྡིག་ལས་འབྲས་བུ་བདེ་སྡུག་མི་འབྱུང་བར་དེ་མིན་རང་་་་་་དགའི་འདོད་པ་སྣ་ཚོགས་ཀྱི་བདེ་སྡུག་བསྐྱེད་པར་སྨྲ་བས་ལོག་ལྟ་ཅན་ཡིན་པས། སངས་རྒྱས་ཀྱི་བཀའ་ལ་ཡིད་ཆེས་མི་ཕྱེད་པའི་ཕྱིར་རོ། །ནང་པ་སངས་རྒྱས་པ་ནི་སངས་རྒྱས་ཀྱི་བཀའ་ཡིས་ནམ་ཡང་མི་བསླུ་བར་ཡིད་ཆེས་བྱེད་པར་འགྱུར་ཏེ། དེ་ལ་ཕྱི་ནང་གི་ཁྱད་པར་འབྱེད་ཚུལ་མང་ཡང༌། ཕྱི་པ་ནང་པ་སྐྱབས་འགྲོའི་ཁྱད། །ཞེས་པ་ལྟར་ཇོ་བོ་རྗེ་སོགས་ཀྱིས་དཀོན་མཆོག་ལ་སྐྱབས་སུ་འགྲོ་བ་ནང་པ་དང༌། མི་འགྲོ་བ་ཕྱི་པར་གསུངས་པས། དེས་ན་སྐྱིད་སྡུག་གི་སྐྱབས་གནས་སངས་རྒྱས་ལ་རེ་བས་སངས་རྒྱས་ལ་སྐྱབས་སུ་འགྲོ། དེས་གསུངས་པའི་ཆོས་ལ་ཡིད་ཆེས་པས་ཆོས་ལ་སྐྱབས་སུ་འགྲོ། ཆོས་བཞིན་སྒྲུབ་པའི་དགེ་འདུན་རྣམས་ཀྱི་རྗེས་སུ་སློབ་པའི་དགེ་འདུན་ལ་སྐྱབས་སུ་འགྲོ་བ་ནི་ནང་པ་སངས་རྒྱས་པ་ཡིན་པར་གསུངས་སོ། །དེ་ལྟར་དཀོན་མཆོག་ལ་སྐྱབས་སུ་སོང་བས་ཇི་ལྟར་སྐྱོབ་སྙམ་ན། དེ་ལ་སངས་རྒྱས་ནི་སྐྱབས་ཀྱི་སྟོན་པ་དང༌། དགེ་འདུན་ནི་སྐྱབས་ཀྱི་གྲོགས་དང༌། ཐབས་དངོས་ནི་ཆོས་ཡིན་ཏེ། ཆེད་དུ་བརྗོད་པའི་ཚོམས་ལས། སྲིད་པའི་ཟུག་རྔུ་གཅོད་བྱེད་ལམ། །ངས་ནི་བྱེད་ཅག་རྣམས་ལ་བསྟན། །དེ་བཞིན་གཤེགས་པ་སྟོན་པ་སྟེ། །ཁྱེད་ཅག་རྣམས་ཀྱིས་བྱ་དགོས་སོ། །ཞེས་གསུངས་ཤིང་ཆོས་ནས་གསུངས་པ་ལ་ཡིད་ཆེས་པའི་སྒོ་ནས་བླང་དོར་བྱེད་དགོས་ཏེ། དེ་ལྟར་མ་བྱས་ན་སངས་རྒྱས་ཀྱི་སྐྱོབ་པར་དཀའ་སྟེ། ཏིང་འཛིན་རྒྱལ་པོ་ལས། དེས་ནི་རབ་ཏུ་བཟང་པོའི་ཆོས་བཤད་ཀྱང༌། །ཁྱེད་ཀྱིས་ཐོས་ནས་ཡང་དག་མ་སྤྱད་ན། །ནད་པ་སྨན་གྱི་རྐྱལ་བ་ཐོགས་པ་དག །བདག་གི་ནད་ནི་གསོ་བར་མི་ནུས་བཞིན། །ཞེས་གསུངས་སོ། །འོ་ན་ཆོས་ནས་ཇི་ལྟར་གསུངས་སྙམ་ན། འདི་ལྟར་འཁོར་འདས་སྤྱི་དང་སེམས་ཅན་རྣམས་ཀྱི་བདེ་སྡུག་ཐམས་ཅད་དགེ་སྡིག་གི་འབྲས་བུ་་་ཡིན་པར་གསུངས་ཏེ། དྲན་པ་ཉེར་བཞག་ལས། དགེ་བ་ཡིས་ནི་བདེ་བ་ཐོབ། །མི་དགེ་བ་ལས་སྡུག་བསྔལ་འབྱུང༌། །དེ་ལྟར་དགེ་དང་མི་དགེ་བའི། །ལས་ཀྱི་འབྲས་བུ་གསལ་བར་བསྟན། །ཅེས་གསུངས་ཤིང༌། དེས་ན་སེམས་ཅན་རྣམས་སྐྱིད་སྡུག་མི་འདྲ་བ་སྣ་ཚོགས་ཡོད་པའང༌། དགེ་སྡིག་མི་འདྲ་བ་སྣ་ཚོགས་ཀྱིས་ཕྱེ་བར་ཡང༌། དྲན་ཉེ་ལས། ལུས་ཅན་རྣམས་ཀྱི་བདེ་སྡུག་ནི། །ལས་རྣམས་ཡིན་པར་ཐུབ་པས་གསུངས། །ལས་རྣམས་ཀྱང་ནི་སྣ་ཚོགས་ལ། །དེ་ཡི་འགྲོ་འདི་སྣ་ཚོགས་བྱས། །སྣ་ཚོགས་རྣམ་པར་འཁྱམས་ཤིང་འཇུག །ལས་ཀྱི་དྲ་བ་འདི་ཆེ་འོ། །ཞེས་གསུངས་པས། དེ་གཉིས་དགེ་འབྲས་ལ་བདེ་སྐྱིད་དང༌། སྡིག་འབྲས་ལ་སྡུག་བསྔལ་འབྱུང་བ་ལས། དེ་གཉིས་འཆོལ་མི་སྲིད་པས། ཐ་ན་འབོག་པའི་གང་ཟག་གི་ལུས་ལ་རྡུལ་ཕྲན་བུ་འབྱུང་བ་དང༌། མི་ཞིག་རྒྱུན་དུ་བདེ་ཞིང་རེ་ཞིག་ཚེར་མ་ཙམ་ཟུག་པའི་ན་ཚ་དང་རྐྱེན་གང་རུང་གིས་སེམས་འཕྲལ་དུ་མི་བདེ་བ་ཕྲན་ཙམ་སྐྱེས་པ་ཡན་ཆད་རྐྱེན་དེ་དང་དེས་་་་བྱས་པ་འདྲ་ཡང་རྒྱུ་སྔོན་གྱི་མི་དགེ་བ་ཕྲན་བུ་བྱས་པ་ལས་བྱུང་ཞིང༌། དེ་བཞིན་དུ་ཚ་དམྱལ་གྱི་སེམས་ཅན་ལ་རླུང་བསེར་ལ་ཕྲན་ཙམ་ལངས་པ་སོགས་ཏེ། རྒྱུན་དུ་སྡུག་བསྔལ་བའི་སྤྲང་པོ་ལྟ་བུས་རེ་ཞིག་ཟས་གོས་ཕྲན་བུ་ཞིག་སྟེར་མཁན་འབྱོར་བས་ལུས་སེམས་ལ་དགའ་བ་སྐྱེས་པ་ཡན་ཆད་སྔོན་གྱི་དགེ་བ་ཕྲན་བུའི་འབྲས་བུའི་རྐྱེན་དེ་ལྟར་་་་དེས་བཀའ་དྲིན་བསམ་པ་འབྱུང་བ་ཡིན་ཏེ། སྔོན་གྱི་དགེ་སྡིག་མིན་པའི་རྒྱུ་མེད་པར་རང་གར་འབྱུང་བ་མིན་ཅིང༌། དེས་ན་དགེ་སྡིག་གི་འབྲས་བུ་བདེ་སྡུག་མི་བསླུ་བར་འབྱུང་བ་ནི་ལས་འབྲས་བསླུ་མེད་དམ་ལས་ངེས་པ་ཞེས་ཟེར་བའོ། །འོ་ན་ད་ལྟ་འགའ་ཞིག་གིས་དགེ་བ་བྱེད་ཀྱང་སྡུག་བསྔལ་ཆེ་བ་དང༌། འགའ་རེས་སྡིག་པ་བྱེད་པ་སྐྱིད་སྐྱིད་འདྲ་བ་འདུག་པ་ཅི་ཡིན་སྙམ་ན༑ དེ་ནི་སྤྱིར་སྔོན་གྱི་དགེ་སྡིག་གང་བྱས་གོ་རིམ་གྱིས་སྨིན་པ་ཡིན་ཞིང༌། ཁྱད་པར་དགེ་བ་བྱེད་བཞིན་སྡུག་བསྔལ་མང་བ་འགྲོ་བ་དེ་ལྟ་བུ་ནི་ཚེ་རབས་ཐོག་མེད་ཀྱི་སྡིག་སྒྲིབ་བསགས་པ་ཀུན་ལ་གྲངས་ཀྱི་མི་ཆོད་པར་ཡོད་པར་གསུངས་པས། དེ་ཉིད་དགེ་བའི་སྟོབས་ཀྱིས་ངན་སོང་དུ་ཡུན་རིང་སྡུག་བསྔལ་མྱོང་དགོས་རྣམས༑ ད་ལྟའི་ལུས་རྟེན་ལ་ཕྲན་བུ་མྱོང་ནས་ཕྱི་མ་བདེ་བ་ལ་ཐོབ་པའི་རྟགས་དང༌། དེ་བཞིན་སྡིག་པ་བྱེད་བཞིན་སྐྱིད་དུ་འགྲོ་བ་ལྟ་བུ་ནི་བདུད་དགའ་རབ་དབང་ཕྱུག་གི་འཕྲུལ་དང་སྡིག་པའི་སྟོབས་ཀྱིས་ཚེ་རབས་ཀྱི་དགེ་བསགས་ཡོད་རིགས་ད་ལྟར་སྨིན་་པར་བྱས་ནས་ཕྱི་མ་ངན་སོང་ལས་ཐར་དཀའ་བ་བྱེད་པ་ཡིན་པར་བཀའ་བསྟན་བཅོས་་་་མན་ངག་རྣམས་ནས་མང་དུ་གསུང་ཡང་ཞིབ་པར་མ་བཀོད་དོ། །དེས་ན་དགེ་སྡིག་གི་འབྲས་བུ་བདེ་སྡུག་འཕྲལ་དུ་མི་མངོན་པ་འདྲ་ཡང༌། དེ་མེད་པ་མ་ཡིན་ཏེ་དཔེར་ན་ནམ་མཁར་འཕུར་བའི་བྱ་ལ་གྲིབ་མ་རེ་ཞིག་མི་མངོན་པར་འདྲ་ཡང་མཐར་ས་ལ་བབས་ཚེ་་་་ནག་ཧྲིལ་གྱིས་ཡོང་བ་དང་འདྲ་བར། ཆེད་དུ་བརྗོད་པའི་ཚོམས་ལས། མཁའ་ལ་བྱ་དག་གནས་པ་དེའི། །གྲིབ་མ་ལྷན་ཅིག་འགྲོ་བ་བཞིན། །ལེགས་པར་བྱས་དང་ཉེས་པར་བྱས། །དེ་དག་འགྲོ་བའི་རྗེས་སུ་འབྲངས། །ཞེས་སོགས་གསུངས་པས། དེས་ན་དགེ་སྡིག་ཤིན་ཏུ་ཆུང་ངུ། ཕྱག་རྡོག་གཅིག་ཙམ་བཙལ་བ་དང་ངག་འཁྱལ་ཟུར་ཙམ་སྨྲས་པ་ཡན་ཆད་དེའི་རྣམ་སྨིན་བདེ་སྡུག་མ་མྱོང་བར་བསྐལ་པ་བརྒྱར་སོང་ཡང་ཆུད་་་་ཟོས་སུ་འགྲོ་མི་སྲིད་དེ། མདོ་དྲན་ཉེར་ལས། ལུས་ཅན་རྣམས་ཀྱི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས་སོ། །ལས་འབྲས་འདི་ཤིན་ཏུ་ལྐོག་ཏུ་གྱུར་པས་ངེས་པ་རྙེད་པར་དཀའ་བས། སངས་རྒྱས་ཀྱི་གསུང་ལ་བདེན་པར་གུས་པས་ངེས་པ་བསྐྱེད་པར་བྱ་དགོས་ཏེ། ཏིང་རྒྱལ་ལས། ཟླ་བ་སྐར་མ་ཞེས་པ་གནས་ལྟུང་ཞིང༌། །རི་དང་གྲོང་དང་བཅས་པའི་ས་ཞིག་ལ། །ནམ་མཁའི་ཁམས་ནི་རྣམ་པ་གཞན་གྱུར་ཀྱང༌། །ཁྱོད་ནི་མི་བདེན་པ་ཡི་ཚིག་མི་གསུང༌། །ཞེས་དང༌། དྲན་ཉེར་ལས། མེ་ནི་གྲང་བར་འགྱུར་ཡང་སྲིད། །རླུང་ནི་ཞགས་པས་ཟིན་ཡང་སྲིད། །ཉི་ཟླ་ཐང་ལ་ལྷུང་ཡང་སྲིད༑ །ལས་ཀྱི་རྣམ་སྨིན་བསླུ་མི་སྲིད། །ཅེས་གསུངས་པ་ལྟར་ལས་འབྲས་བསླུ་མེད་ལ་ཡིད་ཆེས་པའི་ངེས་པ་རྙེད་པ་ནི། ནང་པ་སངས་རྒྱས་པའི་ཡང་དག་པའི་ལྟ་བ་ཞེས་དཀར་པོའི་ཆོས་ཐམས་ཅད་ཀྱི་གཞིའམ་རྩ་བ་ལྟ་བུ་ཡིན་པ་ཡང་ཡང་བསྔགས་་་་་་སོ། །
གཉིས་པ་ལས་འབྲས་ལ་ཡིད་ཆེས་སྐྱེས་ནས་བླང་དོར་བྱ་ཚུལ་ལ་གཉིས་ཏེ། བླང་དོར་བྱ་དགོས་པའི་རྒྱུ་མཚན་དང༌། བླང་དོར་བྱེད་ཚུལ་དངོས་བསྟན་པའོ། །དང་པོ་༼བླང་དོར་བྱ་དགོས་པའི་རྒྱུ་མཚན་༽ནི།
འདི་ལྟར་རང་གཞན་སེམས་ཅན་ཐམས་ཅད་བདེ་བ་འདོད་པ་དང་སྡུག་བསྔལ་མི་་་་་འདོད་པ་ཤ་སྟག་ཡིན་པས༑ དེས་ན་དེའི་རྒྱུ་དགེ་སྡིག་ལ་བླང་དོར་བྱེད་དགོས་ཤིང་བྱེད་པའི་དུས་ཀྱང་ད་ལན་ཁོ་ན་ཡིན་ཏེ། འགྲོ་བ་གཞན་ལྟ་ཅི་སྨོས། མི་ལུས་ཐོབ་ཀྱང་མི་ཁོམ་པའི་གནས་སུ་སྐྱེས་ན། ཆོས་མི་ཐོས་པས་བླང་དོར་བྱེད་མི་ཤེས་པས། འདོད་པ་བདེ་བ་འདོད་ཀྱང་དེའི་རྒྱུ་དགེ་བ་སྒྲུབ་མི་ཤེས། སྡུག་བསྔལ་མི་འདོད་ཀྱང་དེའི་རྒྱུ་སྡིག་པ་སྤོང་མི་ཤེས་པར་ཞེ་འདོད་དང་ལག་ལེན་གོ་ལྡོག་པའི་རྨོངས་པ་ཤ་སྟག་ཡིན་ལ། ད་ལན་མི་ལུས་ཆོས་དང་འཕྲད་པའི་སྐབས་འདིར་དེ་དག་གི་རྒྱུ་རྐྱེན་དམ་པའི་ཆོས་ལས་་་་ཐོས་ནས་བསམ་བློ་གཏོང་ཤེས་བླང་དོར་བྱེད་ཤེས་པའི་དུས་ཚོད་སྤྲིན་བར་གྱི་ཉི་ཞུར་ཙམ་བྱུང་དུས་འདིར་བླང་དོར་མ་བྱས་ན་མིག་ཡོད་ཀྱང་ལོང་པ། སེམས་ཡོད་ཀྱང་སྨྱོན་པ། རྐང་བཞི་མི་འཛུགས་ཀྱང་དུད་འགྲོ་རང་ཡིན་པས་རང་གི་བསླུ་ཚབས་ཤིན་ཏུ་ཆེ་སྟེ༑ སྤྱོད་འཇུག་ལས། འདི་འདྲའི་དལ་བ་རྙེད་གྱུར་ནས། །བདག་གིས་དགེ་སྒོམ་མ་བྱས་ན། །དེ་ལས་བསླུས་པ་གཞན་མེད་དེ། །དེ་ལས་རྨོངས་པའང་གཞན་མེད་དོ། །ཞེས་གསུངས་པས། དེས་ན་སློབ་དཔོན་ཀླུ་སྒྲུབ་ཀྱིས། འཐོབ་དཀའི་འཛམ་གླིང་མི་ཡི་ལུས། །དེ་ཐོབ་དུས་སུ་ངན་སོང་རྒྱུ། །རབ་ཏུ་བསྒྲིམ་སྟེ་གཅད་པར་བྱ། །ཞེས་གསུངས་པས། ད་ལན་མི་ལུས་ཐོབ། དམ་ཆོས་ཐོས། དགེ་སྡིག་ཤེས་པའི་དུས་འདིར༑ རབ་རང་གཞན་གཉིས་དོན་འགྲུབ་པ། འབྲིང་རང་ཉིད་འཁོར་བ་ལས་ཐར་པ། ཐ་མའང་སྐྱེ་བ་ཕྱི་མ་ངན་སོང་དུ་མི་ལྟུང་བ་ཞིག་ཅིས་ཀྱང་རེ་དགོས་ཤིང༌། དེ་ལ་རྒྱུ་མི་དགེ་བ་སྡིག་པ་ལས་མ་ལྡོག་ན། འབྲས་བུ་ངན་སོང་གི་སྡུག་བསྔལ་མི་འདོད་ཀྱང་མི་འདོད་བཞིན་དུ་མྱོང་དགོས་པས། དེས་ན་ངན་སོང་གི་སྐྱེ་སྒོ་གཅོད་པ་ལ་སྔར་བྱས་ཀྱི་སྡིག་པ་ལ་འགྱོད་བཤགས། ཕྱིན་ཆད་མི་བྱེད་པའི་སྡོམ་སེམས་གཉིས་ལ་འབད་དགོས་སོ། །
གཉིས་པ་བླང་དོར་བྱེད་ཚུལ་དངོས་ནི།
དོར་བྱའི་སྡིག་པ་དང༌། བླང་བྱའི་དགེ་བ་ངོས་ཟིན་དགོས་པས། སྤྱིར་དགེ་སྡིག་ཐམས་ཅད་ལུས་ངག་ཡིད་ཀྱི་སྒོ་གསུམ་ཡིན་ཀྱང༌། སྒོ་གསུམ་གྱི་དགེ་སྡིག་ཐམས་ཅད་ལས་ལམ་བཅུར་མ་འདུས་ཀྱང༌། ཆེ་ལོང་རགས་པ་རྣམས་སངས་རྒྱས་ཀྱིས་གནད་བསྡུས་ནས་མི་དགེ་བ་བཅུར་གསུངས་ཤིང༌། དེ་སྤང་ནས་དོན་ཆེ་བའི་གནད་ཀྱང་འདུས་པར་གཟིགས་ནས་དགེ་བཅུར་གསུངས་ཏེ། མཛོད་ལས། དེ་ལས་ཆེ་ལོང་བསྡུས་ནས་ནི། །དགེ་དང་མི་དགེ་ཅི་རིགས་པར། །ལས་ཀྱི་ལམ་ནི་བཅུར་གསུངས་སོ། །ཞེས་གསུངས་པས་སྡིག་པ་མི་དགེ་བའི་ཕྱོགས་ཤིན་ཏུ་མང་ཡང་མདོར་བསྡུ་ན་རང་བཞིན་གྱི་ཁ་ན་མ་ཐོ་བ་ཞེས་པ་མི་དགེ་བཅུ། མཚམས་མེད་ལྔ། ཉེ་བ་ལྔ་སོགས་དང་བཅས་པའི་ཁ་ན་མ་ཐོ་བ་ཞེས་སོ་ཐར་གྱི་སྡོམ་པ། བྱང་སེམས་ཀྱི་ཉེས་སྤྱོད་སྡོམ་པའི་བསླབ་པ། སྔགས་ཀྱི་ཉེས་སྤྱོད་སྡོམ་པའི་དམ་ཚིག་རྣམས་ཡིན། དེ་ཐམས་ཅད་ཀྱང་དོན་རྩ་མི་དགེ་བཅུ་ལ་འདུ་བ་ཡིན་ཏེ། མཚམས་མེད་ལྔ་དང་ཉེ་བ་སོགས་ནི་མི་དགེ་བཅུའི་ནང་ཚན་ལྕི་གྲས་ཡིན་ཞིང༌། སོ་ཐར་སོགས་སྡོམ་པའི་ཚུལ་ཁྲིམས་རྣམས་ཀྱང་དེར་འདུ་ཚུལ། ཕར་ཕྱིན་བསྡུས་པ་ལས། མཐོ་རིས་ཐར་པའི་བདེ་ལམ་གྱུར་པ་སྟེ། །ལས་ལམ་བཅུ་པོ་འདི་ལས་ཉམས་མི་བྱ། །འདི་ལ་གནས་པའི་འགྲོ་ལ་ཕན་བསམ་པས། །བསམ་པའི་ཁྱད་པར་འབྲས་བུ་ཡོད་པར་འགྱུར། །ངག་ལུས་ཡིད་རྣམས་ཡང་དག་བསྡོམ་བྱ་བ། །མདོར་བསྡུས་ཚུལ་ཁྲིམས་ཡིན་ཞེས་རྒྱལ་བས་གསུངས། །ཞེས་དང༌། ནཱ་རོ་པས་དམ་ཚིག་སྟོང་མཐུན་པས་གསུངས་པའི་དོན་ཡང༌། མི་དགེ་བ་འདི་དག་ཐ་མལ་སྐྱེ་བོས་བྱས་ན་སྡིག་པ་བྱས་སོ་ཞེས་ཟེར། རབ་བྱུང་གིས་བྱས་ན་སྡོམ་པ་ཉམས་སོ་ཞེས་ཟེར། བྱང་ཆུབ་སེམས་དཔས་བྱས་ན་བསླབ་པ་ཉམས་སོ་ཞེས་ཟེར། རྣལ་འབྱོར་པས་བྱས་ན་དམ་ཚིག་ཉམས་སོ་ཞེས་ཟེར་ཞེས་པ་སྟེ། དེས་ན་མི་དགེ་བཅུ་པོ་འདི་སྤངས་པས་དགེ་བཅུར་འགྱུར་བས། དེ་ནི་འཁོར་འདས་ཐམས་ཅད་ཀྱི་བདེ་སྐྱིད་དང་ཡོན་ཏན་འབྱུང་བའི་རྩ་བའམ་རྟེན་ལྟ་བུ་ཡིན་པའང༌། རྒྱ་མཚོས་ཞུས་པའི་མདོའི་དོན་བསྡུ་ན། དགེ་བའི་ཆོས་རྣམས་ཞེས་བྱ་བ་ནི་ལྷ་མིའི་སྐྱེ་རྒུའི་ཕུན་སུམ་ཚོགས་པའི་རྩ་བའི་རྟེན་ནོ། །ཉན་རང་བྱང་ཆུབ་ཀྱི་རྩ་བའི་རྟེན་ནོ། །བླ་མེད་རྫོགས་བྱང་གི་རྩ་བའི་རྟེན་ནོ། །རྩ་བའི་རྟེན་ཡང་གང་ཞེ་ན། འདི་ལྟ་སྟེ། དགེ་བ་བཅུའི་ལས་རྣམས་ཏེ༑ ཞེས་དང༌། དཔེར་ན་གྲོང་དང་ལྗོངས་ཡུལ་འཁོར། རྒྱལ་པོའི་ཕོ་བྲང༌། རྩ་ཤིང༌། སྨན་ཤིང༌། ལས་ཀྱི་མཐའ། ས་བོན་གྱི་ཚོགས་ལོ་ཏོག་རྨོ་བཤལ་དང་འབྱུང་བ་རྣམས་ནི་ས་ལ་གནས་ཏེ། དེ་དག་གི་གནས་ནི་ས་ཡིན་ནོ། །ཀླུའི་བདག་པོ་དེ་བཞིན་དུ་དགེ་བཅུའི་ལས་ལམ་འདི་དག་ནི། ལྷ་མིར་སྐྱེ་བ་དང༌། སློབ་པ་དང་མི་སློབ་པའི་དགེ་སྦྱོང་གི་འབྲས་བུ་ཐོབ་པ་དང༌། བྱང་སེམས་ཀྱི་སྤྱོད་པ་ཐམས་ཅད་དང༌། སངས་རྒྱས་ཀྱི་ཆོས་ཐམས་ཅད་ཀྱི་གནས་ཡིན་ནོ། །ཞེས་དང༌། ས་བཅུའི་མདོ་ལས། བཅུ་པོ་འདི་དག་འཁོར་བར་སྐྲག་ནས་སྙིང་རྗེ་དང་བྲལ་བར་གཞན་གྱི་སྒྲའི་རྗེས་སུ་འབྲང་་བས་ནི་ཉན་ཐོས་ཀྱི་འབྲས་བུ་འཐོབ། སྙིང་རྗེ་མེད་པར་གཞན་གྱི་དྲིང་མི་འཇོག་ཅིང་རང་ཉིད་འཚང་རྒྱ་བར་འདོད་ནས་རྟེན་འབྱུང་ཤེས་པས་སྦྱངས་ན་རང་རྒྱལ། སེམས་རྒྱ་ཆེ་ལ་སྙིང་རྗེ་ཐབས་མཁས་དང་སྨོན་ལམ་ཆེན་པོ་དང༌། སེམས་ཅན་མི་གཏོང་བ་དང་སངས་རྒྱས་ཀྱི་ཡེ་ཤེས་ལ་དམིགས་པས་སྦྱངས་ན། བྱང་སེམས་ཀྱིས་དང་ཕར་ཕྱིན་ཐམས་ཅད་འགྲུབ་བོ༑ །རྣམ་པ་ཐམས་ཅད་དུ་ཆོས་སྦྱངས་ན་སངས་རྒྱས་ཀྱི་ཆོས་ཐམས་ཅད་འགྲུབ་ཅེས་གསུངས་པས། དེས་ན་མི་དགེ་བ་བཅུ་པོ་འདི་འོག་ནས་བཤད་པ་ལྟར་ངོ་ཤེས་པར་བྱས་ནས་དེ་ཉིད་སྤང་བ་ལ་ནན་ཏན་བྱས་ན་མཐོ་རིས་དང་ཐར་པའི་བདེ་སྐྱིད་་ཡོན་ཏན་ཐམས་ཅད་ལྷུན་གྱིས་གྲུབ་པར་འགྱུར་བའི་ཕྱིར། རང་རེ་བྱང་ཐང་གི་སེར་སྐྱ་ཕོ་མོ་སྤྲང་ཕྱུག་རྒན་གཞོན་ཐམས་ཅད་ནས། སྐྱེས་བུ་གཉིད་སད་པའམ། སྨྱོན་པས་དྲན་པ་ཟིན་པ་ལྟར་ད་ནས་བཟུང་སྟེ་འདིའི་བླང་དོར་ལ་རྩལ་ཅི་ཡོད་ཀྱི་རེམ་དགོས་རྒྱུ་ཡིན་འདུག་ཅིང་དེར་མ་ཟད། ཆགས་མེད་རིན་པོ་ཆེའི་ཞལ་ནས། བསྐལ་པ་གྲངས་མེད་འདས་པའི་སྔོན་རོལ་དུ། །ལུས་ནི་མ་བླངས་བྱ་བ་གཅིག་ཀྱང་མེད། །ཅེས་དང༌། དེ་ཚེ་སྡིག་སྒྲིབ་བསགས་པའི་ལས་ངན་ནི། །གཟུགས་སུ་གྲུབ་ན་ནམ་མཁར་མི་ཤོང་ཙམ། །དེ་དག་ནམ་ཞིག་རང་ལ་ངེས་པར་སྨིན། །སྐྱེ་བ་འདི་དང་མ་འོངས་ཐམས་ཅད་དུ། །སྡུག་བསྔལ་འབྱུང་བའི་རྒྱུ་ནི་སྡིག་སྒྲིབ་བསགས། །དེ་དག་བཤགས་ན་དག་ཅིང་མ་བཤགས་ན། །བསྐལ་པ་བྱེ་བ་བརྒྱར་ཡང་ཆུད་མི་ཟ། །ནམ་ཞིག་རང་གི་ལུས་ལ་ངེས་པར་སྨིན། །ཞེས་གསུངས་པ་ལྟར། ཚེ་རབས་ཐོག་མེད་ནས་འཁོར་བར་སྐྱེ་བ་གྲངས་མེད་པ་བླངས་ཤིང་དེ་ཐམས་ཅད་ཀྱང་རེས་འགའ་ཙམ་མ་གཏོགས་ཕལ་ཆེར་མི་་་ཁོམ་པའི་གནས་བརྒྱད་དུ་སྐྱེས་པས། དེ་སྐབས་སུ་དགེ་བ་ནི་བྱེད་མི་ཤེས་མི་དགེ་བ་ནི་འབད་མེད་ཤུགས་འབྱུང་དུ་ཚེ་གང་བསགས་ཡོད་འདུག་པས། དེ་རྣམས་བཤགས་པ་ཐེང་ན་དག་ཅིང་མ་བཤགས་ན་རང་ལ་ངེས་པར་སྨིན་ནས་སྡུག་བསྔལ་མྱོང་དགོས་པས་དེ་དག་བཤགས་པའི་དུས་ཀྱང་ད་ལན་མི་ལུས་ཐོབ་ཅིང་སངས་རྒྱས་ཀྱི་བསྟན་པ་དང་་་་མཇལ། དགེ་སྡིག་གི་ཕན་གནོད་ངོ་ཤེས། བཤགས་ན་བཤགས་ཤེས། གང་བྱེད་རང་དབང་དུ་ཡོད་པའི་སྐབས་འདིར་རྙོག་ཡིན་འདུག་ཅིང༌། ད་རེས་སྡིག་པ་བཤགས་དང་སྤངས་པ་མ་བྱས་ན། སྣ་ཚོགས་རང་གྲོལ་གྱི་ཞལ་ནས། ཕུན་ཚོགས་རང་དབང་ཡོད་ཚེ་ལེ་ལོར་བསྡད། །བཟློག་མེད་འཆི་བདག་བྱུང་ཆེ་འགྱོད་པས་གཟིར། །ཞེས་དང༌། ཚེ་འདི་གང་ཆོས་མིན་གྱི་དབང་བཏང་ནས། །དོན་དགོས་ངེས་དམ་ཆོས་ཉིད་ཡལ་བར་དོར། །ནས་འཆི་ཁར་འགྱོད་ཆེན་གྱི་མེ་ལོང་དེ། །རང་གདོང་ལ་རང་ཉིད་ཀྱིས་འཕྱར་ཚེ་འཕྱིས། །ཞེས་གསུངས་པ་ལྟར་འབྱུང་བས་དེས་ན་རང་གི་རང་མ་བསླུས་པར་སྡིག་གི་བཤགས་སྡོམ་ལ་འབད་དགོས་ཤིང༌། བཤགས་པ་དེའང་ཚིག་ཙམ་གྱིས་སྡིག་པ་མི་འདག་པས། སྟོབས་བཞི་ཚང་བ་རང་གལ་ཆེ་བས། སྟོབས་བཞི་ནི། རྟེན་གྱི་སྟོབས་དང༌། རྣམ་པར་སུན་འབྱིན་པའི་སྟོབས་དང༌། གཉེན་པོ་ཀུན་ཏུ་སྤྱོད་པའི་སྟོབས་དང༌། ཆུར་ལོན་གྱི་སྟོབས་དང་བཞི་ཡིན་ཅིང༌། དེ་ལ་དང་པོ་རྟེན་གྱི་སྟོབས་ལའང་གཉིས་ཡོད་དེ། གང་ལ་བཤགས་པའི་ཡུལ་དེ་ཉིད་རྟེན་གྱི་སྟོབས་ཡིན་པར་གསུངས་པ་ནི་བླ་མའི་དྲུང་དུ་བཤགས་ན་བླ་མ་རྟེན་གྱི་སྟོབས་དང༌། འདི་སྐབས་སུ་སངས་རྒྱས་སོ་ལྔ་ཉིད་རྟེན་གྱི་སྟོབས་ཡིན་ཅིང༌། ཡང་བཤགས་པ་བྱེད་པ་པོ་རང་ཉིད་ཀྱི་རྟེན་གྱི་སྟོབས་ནི་དཀོན་མཆོག་ལ་སྐྱབས་སུ་སོང་བ་བྱང་ཆུབ་ཏུ་སེམས་བསྐྱེད་པ་ཉིད་་་་དགོས་པར་གསུངས་སོ། །རྣམ་པར་སུན་འབྱིན་གྱི་སྟོབས་ནི། སྔར་བྱས་ཀྱི་སྡིག་ལ་དུག་ཁོག་ཏུ་ཤོར་བ་ལྟར་སྐྲག་སྣང༌། གནོང་འགྱོད་བསྐྱེད་དགོས་ཏེ། དེ་སྐྱེ་མ་ཐུབ་ན་བཤགས་ཀྱང་མི་འདག་པ། བདེ་སྨོན་ལས། འགྱོད་པ་མེད་ན་བཤགས་པས་མི་དག་པས། །སྔར་བྱས་སྡིག་པ་ཁོག་ཏུ་དུག་སོང་ལྟར། །ངོ་ཚ་འཇིགས་སྐྲག་འགྱོད་པ་ཆེན་པོས་བཤགས། །ཞེས་གསུངས་པ་ལྟར་དང༌༑ གཉེན་པོ་ཀུན་སྤྱོད་ཀྱི་སྟོབས་ནི། སྡིག་སྦྱངས་ལ་དམིགས་ནས་དགེ་བ་དང་བཤགས་པ་བྱེད་པ་རྣམས་ཡིན་ཏེ། དེ་ལ་རིགས་མང་ཡང་གཙོ་ཆེར་བསླབ་བཏུས་ལས་གསུངས་པའི་གཉེན་པོའི་སྒོ་དྲུག་ཅེས་པ་་་སངས་རྒྱས་བྱང་སེམས་ཀྱི་མཚན་འཛིན་པ། སྐུ་གསུང་ཐུགས་ཀྱི་རྟེན་བཞེངས་པ། ཞལ་ནས་གསུངས་པའི་བཀའ་སྒྲོག་པ། གཟུངས་སྔགས་ཁྱད་པར་ཅན་བཟླ་བ། བླ་མ་དང་དཀོན་མཆོག་ལ་མཆོད་པ། སྟོང་ཉིད་དངོས་སམ་རྗེས་མཐུན་བསྒོམ་པ་རྣམས་ཡིན་ཅིང༌། གཞན་ཡང་མང་ངོ༌། །ཆུར་ལོན་གྱི་སྟོབས་ནི། ཕྱིན་ཆད་སྡིག་པ་མི་བྱ་བའི་སྤང་ཆ་སྡོམ་སེམས་ཡིན་ཏེ། ཆགས་མེད་རིན་པོ་ཆེས། ཆུར་ལོན་ཞེས་པ་ཆུ་རགས་བརྩིགས་པའི་མིང༌། །དེ་བཞིན་མི་དགེའི་སྡིག་དང་འདྲེས་དོགས་ཀྱིས། །སེམས་ལ་དམ་བཅའ་དྲག་པོའི་རག་བརྩིག་གོ །ཞེས་གསུངས་ལ། ཕྱིན་ཆད་སྡོམ་སེམས་ཀྱི་སྤང་ཆ་མེད་པར་བཤགས་ཀྱང་མི་འདག་སྟེ༑ ཆགས་མེད་རིན་པོ་ཆེས། སྡིག་པ་བྱས་ཀྱང་སྐྱོན་མེད་བཤགས་ཆོག་བསམ། །ཕྱིན་ཆད་སྤོང་ཞིང་སྡོམ་སེམས་མ་བྱས་ན། །དེ་བཞིན་བཤགས་ཀྱང་དག་པར་མི་འགྱུར་གསུངས། །ཞེས་དང༌། བདེ་སྨོན་ལས༑ ཕྱིན་ཆད་སྡོམ་སེམས་མེད་ན་མི་དག་པས། །ཕྱིན་ཆད་སྲོག་ལ་བབ་ཀྱང་མི་དགེའི་ལས། །ད་ནི་མི་བྱེད་སེམས་ལ་དམ་བཅའ་བཟུང༌། །ཞེས་གསུངས་པ་འདི་ཤིན་ཏུ་གནད་ཆེ་ཞིང་འདི་མེད་ན་ཚིག་ཙམ་གྱིས་བཤགས་པ་སྟེ་བརྫུན་ཆེན་པོ་ཡིན་ཕྱིར་་་འདུལ་བ་ལས། ཉེས་པར་མཐོང་ངམ། ཕྱིན་ཆད་སྡོམ་མམ། ཞེས་གསུངས་པ། འདུལ་ཊིག་ལས་གསུངས། འདི་ཡོད་ན་སྡིག་པ་དག་སྟོབས་ཆེ་བ་ཉི་མའི་སྙིང་པོའི་མདོ་ལས་གསུངས་སོ། །དེས་ན་འདི་སྐྱེ་བའང་སུན་འབྱིན་གྱི་སྟོབས་ལ་ཐུག་པས། སུན་འབྱིན་གྱི་སྟོབས་སྐྱེ་བ་ནི་སྡིག་པའི་ཉེས་དམིགས་བསམ་པ་ལས་འབྱུང་བས་དེ་དག་ལ་་་ཡང་ཡང་བསམ་པར་བྱའོ། །
ད་ནི་གཞུང་གི་དོན་བཤགས་པ་བྱེད་ཚུལ་དངོས་ནི། གོང་དུ་བཤད་པའི་གཉེན་པོའི་སྒོ་དྲུག་ལས་འདིར་ལྟུང་བ་བཤགས་པའི་སངས་རྒྱས་སུ་མ་ཅུ་སོ་ལྔའི་མཚན་འཛིན་པ་ཉིད་བཤད་པར་བྱ་སྟེ། དེ་ལ་གཉིས། འགལ་རྐྱེན་སྡིག་པ་བཤགས་པ་དང༌། མཐུན་རྐྱེན་བསགས་སྦྱང་གིས་དགེ་ཚོགས་བྱང་ཆུབ་ཏུ་བསྔོ་བའོ། །དང་པོ་ལ་སྟོབས་བཞིའི་སྒོ་ནས་བཤགས་པ་སྟེ། དང་པོ་རྟེན་གྱི་སྟོབས་གང་ལ་བཤགས་པའི་ཡུལ་གསལ་བཏབ་པ་ནི།
རང་ཉིད་གནས་པའི་ས་ཕྱོགས་འདི་ཉིད་ལ་ལུང་རི་སུལ་གྱི་རྣམ་པ་མེད་པར་དག་པའི་ཞིང་ཁམས་ལྟར་རིན་པོ་ཆེའི་ས་གཞི་སྙོམས་ཤིང་འོད་གསལ་བ་མནན་ན་ནེམ་བཏེགས་ན་སྤར་བྱེད་པ། རིན་ཆེན་གྱི་ལྗོན་ཤིང༌། ཡན་ལག་བརྒྱད་ལྡན་གྱི་རྫིང་བུ་རྣམས་ལ་སྙན་པའི་བྱ་སྐད་སྣ་ཚོགས་དང༌། ནམ་མཁར་འཇའ་སྤྲིན་བར་སྣང་ལས་མེ་ཏོག་གི་ཆར་སོགས་ངོ་མཚར་བའི་མདུན་ཆར་པདྨའི་སྡོང་པོ་མཛེས་ཤིང་མཐོ་བ་ལ་མེ་ཏོག་པདྨ་དཀར་པོ་འདབ་མ་ཕྱི་ནང་རིམ་པ་བཞིའི་དབུས་སུ་པད་འདབ་བཞི་གེ་སར་དང་བཅས་པ། དེའི་ཕྱི་རོལ་རིམ་པ་གསུམ་ལ་པད་འདབ་བཅུ་རེ་དང་ལྡན་པའི་དབུས་ཀྱི་གེ་སར་ཟེའུ་འབྲུ་ལ་་རིན་པོ་ཆེའི་ཁྲི་སེངྒེ་བརྒྱད་ཀྱིས་བཏེགས་པའི་སྟེང་དུ་པད་ཟླའི་གདན་ལ་བཀའ་དྲིན་་་་་་མཚུངས་མེད་རྩ་བའི་བླ་མ་དང་ཐ་མི་དད་པའི་སྟོན་པ་ཤཱཀྱ་ཐུབ་པ་སྐུ་མདོག་གསེར་བཙོ་་མ་ལྟར་འོད་ཟེར་འཕྲོ་བ་ཕྱག་གཡས་ས་གནོན། གཡོན་མཉམ་བཞག་མཛད་པ། དེའི་གཡས་ཕྱོགས་ཀྱི་པད་འདབ་ལ་རྡོ་རྗེ་སྙིང་པོ་རབ་འཇོམས་སྐུ་མདོག་སྔོན་པོ་ཕྱག་གཉིས་་རྡོ་རྗེ་བསྣམས་པ། རྒྱབ་ཏུ་རིན་ཆེན་འོད་འཕྲོ་སྐུ་མདོག་དཀར་པོ་ཕྱག་གཉིས་རྡོ་རྗེ་དང་ཉི་མ་བསྣམས་པ། གཡོན་དུ་ཀླུ་དབང་རྒྱལ་པོ་སྐུ་མདོག་སྔོན་པོ་ཀླུ་ཤིང་དང་ལྟོ་འགྲོ་བསྣམས་པ། མདུན་དུ་དཔའ་བོའི་སྡེ་སྐུ་མདོག་སེར་པོ་པོ་ཏི་དང་རལ་གྲི་བསྣམས་པ། དེའི་ཕྱི་རིམ་པད་འདབ་བཅུ་ལ་མདུན་ནས་བརྩམས་ཏེ་གཡས་བསྐོར་དུ་རིམ་བཞིན། དཔལ་དགྱེས་དམར་སེར་ཉི་མ་དང་པདྨ་བསྣམས་པ། རིན་ཆེན་མེ་དམར་པོ་རིན་ཆེན་དང་མེ་དཀྱིལ་བསྣམས་པ༑ རིན་ཆེན་ཟླ་འོད་དཀར་པོ་རིན་ཆེན་དང་ཟླ་བ་བསྣམས་པ། མཐོང་བ་དོན་ཡོད་ལྗང་ཁུ་སྤྱན་མིག་རེ་རེ་བསྣམས་པ། རིན་ཆེན་ཟླ་བ་དཀར་ལྗང་རིན་ཆེན་དང་ཟླ་བ་བསྣམས་པ། དྲི་མ་མེད་པ་དུད་པའི་མདོག་མེ་ལོང་བསྣམས་པ། དཔལ་བྱིན་དཀར་པོ་དཔལ་འབྲས་སྔོན་པོ་ལོ་འདབ་བཅས་བསྣམས་པ། ཚངས་པ་དམར་སེར་མེ་ཏོག་པདྨ་བསྣམས་པ། ཚངས་པས་བྱིན་སེར་པོ་པདྨ་དཀར་པོ་བསྣམས་པ། ཆུ་ལྷ་སྔོན་པོ་ཆུའི་དཀྱིལ་འཁོར་དང་ཆོས་འཆད་མཛད་པའོ། །དེའི་ཕྱི་རིམ་པད་འདབ་བཅུ་ལ་མདུན་གྱི་གཡས་ཟུར་ནས་བརྩམས་ཏེ་གཡས་བསྐོར་དུ། ཆུ་ལྷའི་ལྷ་དཀར་པོ་ཆུ་དཀྱིལ་དང་མེ་ལོང་བསྣམས་པ། དཔལ་བཟང་དམར་པོ་པདྨ་དང་དཔག་བསམ་ལྗོན་ཤིང་བསྣམས་པ། ཙན་དན་དཔལ་དམར་སེར་ཙན་དན་དཔལ་འབྲས་བསྣམས་པ༑ གཟི་བརྗིད་མཐའ་ཡས་དམར་ལྗང་ཉི་མ་དང་ཟླ་བ་བསྣམས་པ། འོད་དཔལ་དཀར་པོ་ཟླ་བའི་དཀྱིལ་འཁོར་བསྣམས་པ། མྱ་ངན་མེད་དཔལ་སྔོ་སྐྱ་མྱ་ངན་མེད་པའི་ཕྱག་རྒྱ་མཛད་པ། སྲེད་མེད་ཀྱི་བུ་སྔོན་པོ་རི་རབ་དང་པདྨ་བསྣམས་པ། མེ་ཏོག་དཔལ་སེར་པོ་ཤིང་ཐོག་དཔལ་འབྲས་བསྣམས་པ། ཚངས་པའི་འོད་ཟེར་རྣམ་རོལ་དཀར་པོ་པདྨ་དང་འོད་ཕུང་བསྣམས་པ། པདྨའི་འོད་ཟེར་རྣམ་རོལ་དམར་པོ་པད་ཉིའི་ཕྱག་རྒྱ་ཅན་ནོ། །དེའི་ཕྱི་རིམ་པད་འདབ་བཅུ་ལ་ཤར་ནས་གཡས་བསྐོར་དུ། ནོར་དཔལ་དཀར་ལ་དམར་མདངས་ཅན་རིན་ཆེན་ཕྱག་རྒྱ་མཛད་པ། དྲན་པའི་དཔལ་སེར་པོ་པོ་ཏི་རལ་གྲི་བསྣམས་པ། མཚན་དཔལ་ཤིན་ཏུ་ཡོངས་གྲགས་ལྗང་ཁུ་ཕྱག་གཉིས་གཙུག་ཏོར་འདེགས་པ། དབང་པོ་ཏོག་གི་རྒྱལ་མཚན་སེར་པོ་རིན་ཆེན་ཏོག་གི་རྒྱལ་མཚན་བསྒྲེངས་པ། ཤིན་ཏུ་རྣམ་པར་གནོན་དཔལ་དཀར་པོ་ས་གནོན་མཛད་པ། གཡུལ་ལས་ཤིན་ཏུ་རྣམ་རྒྱལ་ནག་པོ་ཁྲབ་དང་རལ་གྲི་བསྣམས་པ། རྣམ་པར་གནོན་པའི་གཤེགས་དཔལ་དཀར་པོས་གནོན་དང་མི་འཇིགས་པའི་ཕྱག་རྒྱ་ཅན། ཀུན་ནས་སྣང་བ་བཀོད་དཔལ་སེར་པོ་ཉི་མ་དང་རིན་ཆེན་སྡོང་པོ་བསྣམས་པ། རིན་ཆེན་པདྨ་རྣམ་གནོན་དམར་པོ་རིན་ཆེན་དང་པདྨ་བསྣམས་པ། རི་དབང་རྒྱལ་པོ་སྔོན་པོ་ཕྱག་གཉིས་རི་རབ་བསྣམས་པའོ། །དེ་དག་ཐམས་ཅད་ཀྱང་དབུ་ལ་གཙུག་ཏོར་སོགས་མཚན་དཔེས་སྤྲས་པ། ཆོས་གོས་རྣམ་གསུམ་གསོལ་ཞིང་པད་ཟླའི་གདན་ལ་ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་ཤིང་འོད་ཟེར་དཔག་མེད་དུ་འཕྲོ་ཞིང༌། ཀུན་ཀྱང་རང་ཉིད་ལ་ཐུགས་བརྩེ་བས་ཞལ་འཛུམ་པ་དང་བཅས་གཟིགས་ཤིང་དགོངས་པར་བསྒོམ་མོ། །དེ་ལྟར་སྐུ་མདོག་ཕྱག་མཚན་རྣམས་གུ་རུ་རིན་པོ་ཆེའི་གསུང་ཚད་མ་ཨོ་རྒྱན་ལས་འཕྲོ་གླིང་པའི་་་གཏེར་བྱོན་ལྟར་ཡིན་ཅིང༌། ཀླུ་སྒྲུབ་ཀྱི་འགྲེལ་པ་ལས། ཚངས་པ་ཕྱག་གཉིས་པདྨ་ཉི་ཟླ་དང་ཚངས་པས་བྱིན་ཕྱག་གཉིས་ཉི་མ་ཟླ་བ་དང༌། གཟི་བརྗིད་མཐའ་ཡས་དམར་པོ་ཉི་མ་རེ་རེ་བསྣམས་པ། འོད་དཔལ་ཕྱག་གཉིས་འོད་དཀྱིལ་བསྣམས་གསུངས་པ་ལས་གཞན་སྐུ་མདོག་ཕྱག་མཚན་ཐམས་ཅད་འདི་གཉིས་མཚུངས་པ་ཡིན་ནོ། །གཞན་སྐུ་མདོག་ཕྱག་མཚན་མི་འདྲ་བ་མང་པོ་ཡོད་པ་དང༌། སྐུ་མདོག་ཕྱག་མཚན་སོ་སོར་བསྒོམ་པར་མ་ནུས་ན་ཐམས་ཅད་ཤཱཀྱ་ཐུབ་པ་འདྲ་བ་ཤ་སྟག་ཕྱག་གཉིས་སྡིག་སྒྲིབ་་་་་་བསྲེག་པའི་རྟེན་འབྲེལ་གྱིས་རྡོ་རྗེ་མེའི་ཕྱག་རྒྱ་ཅན་ཁོ་ན་བསྒོམ་ན་ཆོག་པར་ཆགས་མེད་་རིན་པོ་ཆེས་གསུངས། དེའང་མཛུབ་མོ་གཉིས་བསྒྲེངས་ཏེ་རྩེ་སྤྲད། མཐེ་བོང་གཉིས་དེའི་ནང་དུ་གཤིབ་ཏེ་སྦྱར། གཞན་སོར་མོ་དྲུག་པོ་ནང་དུ་བསྣོལ་ནས་བསྣམས་པའོ། །བྲིས་སྐུ་འགའ་ནི་ཤཱཀྱ་ཐུབ་པ་སྤྱི་ལྟར་ས་གནོན་མཉམ་བཞག་ཁོ་ན་བྲིས་པའང་སྣང་་་་་་ངོ༌། །ཤིན་ཏུ་བློ་དམན་རྣམས་ཀྱི་དེ་ཙམ་ཡང་བསྒོམ་མ་ཤེས་ན་སངས་རྒྱས་རྣམས་རང་གི་མདུན་གྱི་ནམ་མཁར་མངོན་སུམ་བཞུགས་ཡོད་སྙམ་པའམ། ཡང་ན་རང་རང་གི་ཞིང་ཁམས་ནས་རང་ཉིད་ལ་བརྩེ་བས་གཟིགས་ཤིང་ཐུགས་ཀྱི་དགོངས་ནས་ཡོད་སྙམ་པ་མ་ཡེངས་པར་བྱས་པས་འཐུས་ཏེ། ཆགས་མེད་རིན་པོ་ཆེས་མདོ་ལུགས་ལ་སྐྱབས་ཡུལ་བསྒོམ་མི་དགོས་ཏེ་སངས་རྒྱས་ཐམས་ཅད་ཉིན་མཚན་དུས་དྲུག་ཏུ་སེམས་ཅན་ལ་་གཟིགས་ནས་བཞུགས་ཚུལ་རི་ཆོས་ནས་གསུངས་པ་དང༌། བདེ་སྨོན་ལས་ཀྱང༌། སངས་རྒྱས་སྤྱན་གྱིས་ཉིན་མཚན་དུས་དྲུག་ཏུ། །སེམས་ཅན་ཀུན་ལ་བརྩེ་བས་རྟག་ཏུ་གཟིགས། །སེམས་ཅན་ཀུན་གྱི་ཡིད་ལ་གང་དྲན་པའི། །རྣམ་རྟོག་གང་འགྱུས་རྟག་ཏུ་ཐུགས་ཀྱིས་མཁྱེན། །སེམས་ཅན་ཀུན་གྱིས་རྟག་ཏུ་གང་སྨྲས་ཚིག །རྟག་ཏུ་མ་འདྲེས་སོ་སོར་སྙན་ལ་གསན། །ཞེས་གསུངས་པས་མདུན་དུ་བསྒོམ་མ་ཤེས་ཀྱང་རང་ཉིད་སངས་རྒྱས་དྲན་པ་མ་ཡེངས་ཤིང་དད་གུས་བསྐྱེད་གང་ཐུབ་བྱེད་པ་གལ་ཆེའོོ། །དེས་ན་བཤགས་མཁན་གང་ཟག་རང་གི་རྟེན་གྱི་སྟོབས་ནི། སྤྱིར་སྐྱབས་སེམས་ཀྱི་སྡོམ་པ་དང་ལྡན་ན་མཆོག་ཡིན་མོད། དེ་ལྟར་ཡིན་ཀྱང་སྐབས་འདིར་སྐྱབས་འགྲོ་དངོས་བསྟན་དང་སེམས་བསྐྱེད་ལུགས་བསྟན་ཡིན་པར་གསུངས་ཤིང་བཀའ་བརྒྱུད་རིན་པོ་ཆེའི་ཆོས་སྤྱོད་་དུའང་ཐོག་མར་སེམས་ཅན་ཐམས་ཅད་ཅེས་པའི་ཚིག་བླ་ཐབས་སུ་བསྟན་པར་མཛད་་་་་པའང་དེ་ལ་དགོངས་པར་སྣང་བས་དེས་ན་རང་གཞན་སེམས་ཅན་ཐམས་ཅད་དམིགས་པ་གལ་ཆེའོ༑ །
གཉིས་པ་སུན་འབྱིན་གྱི་སྟོབས་ནི། 
གོང་འོག་ནས་བཤད་པ་ལྟར་སྡིག་ལྟུང་བྱས་བསགས་རྣམས་ཀྱི་འབྲས་བུ་ངན་སོང་དུ་ལྟུང་ན་ཅི་ཙུག་བྱེད་སྙམ་པའི་འཇིགས་སྐྲག་ངོ་ཚ་གནོང་འགྱོད་ཞེ་ནས་བསྐྱེད་གང་ཐུབ་་་ཐོག་མ་ནས་དགོས་པ་ཨ་རཱ་གས་གསུངས་སོ༑ །
གསུམ་པ་གཉེན་པོ་གུན་ཏུ་སྤྱོད་པའི་སྟོབས་ནི།
སེམས་ཅན་ཐམས་ཅད་རྟག་པར་བླ་མ་ལ་སྐྱབས་སུ་མཆིའོ། །སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ༑ །དགེ་འདུན་ལ་སྐྱབས་སུ་མཆིའོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། །རྡོ་རྗེ་སྙིང་པོས་རབ་ཏུ་འཇོམས་པ་ལ་ཕྱག་འཚལ་ལོ༑ །རིན་ཆེན་འོད་འཕྲོ་ལ་ཕྱག་འཚལ་ལོ། །ཀླུ་དབང་གི་རྒྱལ་་པོ་ལ་ཕྱག་འཚལ་ལོ། །དཔའ་བོའི་སྡེ་ལ་ཕྱག་འཚལ་ལོ། །དཔལ་དགྱེས་ལ་ཕྱག་འཚལ་ལོ། །རིན་ཆེན་མེ་ལ་ཕྱག་འཚལ་ལོ། །རིན་ཆེན་ཟླ་འོད་ལ་ཕྱག་འཚལ་ལོ། །མཐོང་བ་དོན་ཡོད་ལ་ཕྱག་འཚལ་ལོ། །རིན་ཆེན་ཟླ་བ་ལ་ཕྱག་འཚལ་ལོ། །དྲི་མ་མེད་པ་ལ་ཕྱག་འཚལ་ལོ། །དཔས་བྱིན་ལ་ཕྱག་འཚལ་ལོ། །ཚངས་པ་ལ་ཕྱག་འཚལ་ལོ༑ །ཚངས་པས་བྱིན་ལ་ཕྱག་འཚལ་ལོ། །ཆུ་ལྷ་ལ་ཕྱག་འཚལ་ལོ། །ཆུ་ལྷའི་ལྷ་ལ་ཕྱག་འཚལ་ལོ། །དཔལ་བཟང་ལ་ཕྱག་འཚལ་ལོ། །ཙན་དན་དཔལ་ལ་ཕྱག་འཚལ་ལོ། །གཟི་བརྗིད་མཐའ་ཡས་ལ་ཕྱག་འཚལ་ལོ། །འོད་དཔལ་ལ་ཕྱག་འཚལ་ལོ༑ །མྱ་ངན་མེད་པའི་དཔལ་ལ་ཕྱག་འཚལ་ལོ། །སྲེད་མེད་ཀྱི་བུ་ལ་ཕྱག་འཚལ་ལོ། །མེ་ཏོག་དཔལ་ལ་ཕྱག་འཚལ་ལོ། །དེ་བཞིན་གཤེགས་པ་ཚངས་པའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ་ཕྱག་འཚལ་ལོ། །དེ་བཞིན་གཤེགས་པ་པདྨའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ་ཕྱག་འཚལ་ལོ། །ནོར་དཔལ་ལ་ཕྱག་འཚལ་ལོ། །དྲན་པའི་དཔལ་ལ་ཕྱག་འཚལ་ལོ། །མཚན་དཔལ་ཤིན་ཏུ་ཡོངས་གྲགས་ལ་ཕྱག་འཚལ་ལོ། །དབང་པོའི་ཏོག་གི་རྒྱལ་མཚན་གྱི་རྒྱལ་པོ་ལ་ཕྱག་འཚལ་ལོ། །ཤིན་ཏུ་རྣམ་པར་གནོན་པའི་དཔལ་ལ་ཕྱག་འཚལ་ལོ། །གཡུལ་ལས་ཤིན་ཏུ་རྣམ་པར་རྒྱལ་བ་ལ་ཕྱག་འཚལ་ལོ༑ །རྣམ་པར་གནོན་པས་གཤེགས་པའི་དཔལ་ཕྱག་འཚལ་ལོ། །ཀུན་ནས་སྣང་བ་བཀོད་པའི་དཔལ་ལ་ཕྱག་འཚལ་ལོ། །རིན་ཆེན་པདྨ་རྣམ་པར་གནོན་པ་ལ་ཕྱག་འཚལ་ལོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེའི་པདྨ་ལ་རབ་ཏུ་བཞུགས་པ་རི་དབང་གི་རྒྱལ་པོ་ལ་ཕྱག་འཚལ་ལོ། །དེ་དག་ལ་སོགས་པ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་་་་་བཞུགས་ཏེ་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་་གསོལ།
ཞེས་སྐབས་འདིར་སྐྱབས་འགྲོ་ནས་བཟུང་ཕྱག་འཚལ་སོ་ལྔ་ཡན་ཆད་ཡིན་པར་གསུངས་པས། འདིར་དེ་རྣམས་ལ་འགྲེལ་པའི་ཚུལ་གྱིས་སོ་སོའི་ཞིང་ཁམས་དང༌། མཚན་བརྗོད་ཅིང་ཕྱག་འཚལ་བའི་ཕན་ཡོན་བཅས་ཆབས་ཅིག་ཏུ་བཤད་པར་བྱ་སྟེ། དེའང་རང་གཞན་སེམས་ཅན་ཐམས་ཅད་ཀྱི་ཐོག་མེད་ནས་ད་ལྟའི་བར་གྱི་སྡིག་སྒྲིབ་ཉེས་ལྟུང་ཐམས་ཅད་ལ་འགྱོད་སེམས་དྲག་པོས་སངས་རྒྱས་རྣམས་ཀྱི་དྲུང་དུ་མཐོལ་ཞིང་བཤགས་་་་་་སོ། །བྱང་ཞིང་དག་པར་ཐུགས་རྗེས་ཟུངས་ཤིག་སྙམ་པས་དད་གུས་རྩེ་གཅིག་པས་རང་ལུས་གྲངས་མེད་དུ་སྤྲུལ་ནས་ཕྱག་འཚལ་བ་དང་མཉམ་དུ་སེམས་ཅན་ཐམས་ཅད་ཀྱང་་་དད་གུས་ཀྱིས་ཕྱག་འཚལ་བར་བསམ་ཞིང༌། རབ་དངོས་ཕྱག་འབུལ་ཞིང༌། དེ་ལྟར་མིན་པའི་སྐབས་ཀྱང་ཡིད་ཀྱིས་ཕྱག་འཚལ་བར་དམིགས་ཤིང་ཐལ་སྦྱར་མགོ་བོས་འདུད་པ་དང་བཅས་པས་འདོན་ནོ། །དེ་ནས་གཞུང་དོན་དངོས་ལས་དེའང་རང་གཅིག་པུ་མིན་པར་ཕ་མར་གྱུར་པའི་མཁའ་ཁྱབ་ཀྱི་སེམས་ཅན་ཐམས་ཅད་རྒྱུ་མི་དགེ་བ་དང་འབྲས་བུ་་འཁོར་བ་དང་ངན་སོང་གི་སྡུག་བསྔལ་ལ་ཞེ་ནས་སྐྲག་པས་དེ་སྐྱོབ་པའི་ནུས་པ་བླ་མ་་་་དཀོན་མཆོག་ལ་ཡོད་པར་ཡིད་ཆེས་པའི་སྒོ་ནས་དུས་རྒྱུན་འཆད་མེད་པར་རྟག་པར་འདི་་ནས་བཟུང་སྟེ་བྱང་ཆུབ་ཀྱི་བར་དུ་བླ་མ་ལ་སྐྱབས་སུ་འཆིའོ། །དེ་ནི་མཆོག་གསུམ་རྩ་གསུམ་ཐམས་ཅད་ཀྱི་ངོ་བོ་བཀའ་དྲིན་ལྷག་པར་ཆེ་ཞིང་ཚོགས་ཀྱི་ཞིང་དམ་པར་གྱུར་པ་་སྟེ་འཇམ་དཔལ་ལས། མཆོད་འོས་བསྟོད་འོས་ཕྱག་གི་གནས། །རྟག་ཏུ་རིམ་གྲོ་བྱ་བའི་འོས། །བཀུར་པོས་མཆོད་པར་བྱ་བའི་མཆོག །ཕྱག་བྱར་འོས་པ་བླ་མའི་རབ། །ཅེས་གསུངས་པས་དེ་ལ་སྐྱབས་སུ་སོང་བས་ནམ་ཡང་བླ་མ་དང་མི་འབྲལ་ཞིང་ཡོན་ཏན་འབད་མེད་དུ་འབྱུང་ངོ༌། །སངས་རྒྱས་ལ་སྐྱབས་སུ་མཆིའོ། །དེ་ནི་སྐྱོན་ཀུན་ཟད་ཡོན་ཏན་ཀུན་རྫོགས་རང་ཉིད་སྲིད་ཞི་ལས་གྲོལ་ནས་གཞན་དག་སྐྱོབ་པའི་མཁྱེན་་་་བརྩེ་ནུས་གསུམ་ལྡན་པས་དེ་ལ་སྐྱབས་སུ་སོང་ནས་སྒྲིབ་གཉིས་བྱང་ཞིང་ཚོགས་རྫོགས་་ནས་ངན་སོང་དང་འཁོར་བའི་སྡུག་བསྔལ་ལས་རིམ་པར་སྐྱབས་ནས་བྱང་ཆུབ་འཐོབ་་་་པར་འགྱུར་རོ། །ཆོས་ལ་སྐྱབས་སུ་མཆིའོ། །དེ་ནི་ལུང་རྟོགས་ཀྱི་ཡོན་ཏན་རིན་པར་ཐོབ་ནས་ཆོས་ཐམས་ཅད་བདག་མེད་པའི་དོན་རྟོགས་པར་འགྱུར་རོ། །དགེ་འདུན་ལ་སྐྱབས་སུ་མཆིའོ། །དེས་ནི་དགེ་འདུན་སངས་རྒྱས་ཀྱི་རྗེས་འཇུག་ཡིན་པས་རང་ཡང་དགེ་འདུན་གྱི་ཞིང་དག་ལ་འཐོབ་པར་འགྱུར་རོ། །དེ་ལྟར་སྐྱབས་སུ་སོང་བས་ནང་པ་སངས་རྒྱས་སུ་ཚུད། སྡོམ་པ་དམ་ཚིག་གིས་རྟེན་དུ་འགྱུར་སྡིག་པ་དག་ཚོགས་རྫོགས་གནས་སྐབས་དང་མཐར་ཐུག་གི་འཇིགས་པ་བྲལ། ངན་འགྲོའི་སྒོ་བཅད་ནས་མྱུར་དུ་བྱང་ཆུབ་འཐོབ་པར་འགྱུར་རོ། །དེ་ནས་མི་མཇེད་འཇིག་རྟེན་གྱི་ཞིང་ཁམས་འདིའི་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་བ་ཡང་དག་པར་པ་རྫོགས་པའི་་་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། །དེ་ལ་ཕྱག་འཚལ་བའི་དུག་གསུམ་སྤྱད་པའི་རྣམ་སྨིན་གྱིས་ལྕགས་སྲེག་གི་ཁང་པ་སྒོ་མེད་ནང་ལ་བཙུད་པའི་སྡུག་བསྔལ་ལས་་་ཐར་བར་འགྱུར་རོ༑ །སྟེང་ཕྱོགས་ནམ་མཁའི་སྙིང་པོའི་ཞིང་ཁམས་ན་བཞུགས་པའི་སངས་རྒྱས་རྡོ་རྗེ་སྙིང་པོ་རབ་ཏུ་འཇོམས་པ་ལ་ཕྱག་འཚལ་ལོ། །དེས་ལོག་ལྟ་བྱས་པའི་རྣམ་སྨིན་གྱི་གླང་མགོ་ཅན་གྱི་མགོ་བཀལ་བའི་སྡུག་བསྔལ་ལས་ཐར་བར་འགྱུར་རོ། །ཤར་ཕྱོགས་རིན་ཆེན་ཡོད་པའི་ཞིང་ཁམས་ན་བཞུགས་པའི་སངས་རྒྱས་རིན་ཆེན་འོད་འཕྲོ་ལ་ཕྱག་འཚལ་ལོ། །དེས་མ་བྱིན་པ་བླངས་བས་ལྕགས་ཀྱི་འཁོར་ལོས་བཅད་གཅོད་དང་ངུ་འབོད་ཀྱི་སྡུག་བསྔལ་ལས་ཐར་བར་འགྱུར་་་་རོ། །ཤར་ལྷོ་ཀླུས་ཁྱབ་པའི་ཞིང་ཁམས་ན་བཞུགས་པའི་སངས་རྒྱས་ཀླུ་དབང་གི་རྒྱལ་པོ་ལ་ཕྱག་འཚལ་ལོ། །དེས་བུད་མེད་ལ་ཆགས་པ་སྤྱད་པའི་རྣམ་སྨིན་གྱིས་ལྕགས་སྲེག་གི་ཁང་པར་བཙུད་ནས་་་་་་ལྕགས་སྲེག་གི་གསལ་ཤིང་གིས་གསང་གནས་ནས་སྤྱི་བོར་ཕུག་པའི་སྡུག་བསྔལ་ལས་་ཐར་བར་འགྱུར་རོ། །ལྷོ་ཕྱོགས་དཔའ་བ་དད་ལྡན་པའི་ཞིང་ཁམས་ན་བཞུགས་པའི་སངས་རྒྱས་དཔའ་བོའི་སྡེ་ལ་ཕྱག་འཚལ་ལོ། །དེས་སྲོག་བཅད་པའི་རྣམ་སྨིན་གྱིས་རལ་གྲིའི་སོ་ལ་དབྲལ་བའི་སྡུག་བསྔལ་ལས་ཐར་བར་འགྱུར་རོ། །ལྷོ་ནུབ་དགའ་བ་ལྡན་པའི་ཞིང་གི་སངས་རྒྱས་དཔལ་དགྱེས་ལ་ཕྱག་འཚལ་ལོ། །དེས་འཁྲུག་རྩོད་འཐབ་འཛིང་བྱས་པའི་རྣམ་སྨིན་གྱིས་སྤུ་གྲིའི་ནགས་ཚལ་གཤགས་པའི་སྡུག་བསྔལ་ལས་ཐར་་བར་འགྱུར་རོ། །ནུབ་ཕྱོགས་སྣང་བ་ལྡན་པའི་ཞིང་གི་སངས་རྒྱས་རིན་ཆེན་མེ་ལ་ཕྱག་འཚལ་ལོ། །དེས་གྲོགས་པོ་དང་གཞན་ལ་ཁོང་བྲོ་བྱས་པའི་རྣམ་སྨིན་གྱི་མེ་མུར་གྱི་ཤ་རུས་ཕྱེ་བའི་སྡུག་བསྔལ་ལས་་ཐར་བར་འགྱུར་རོ། །ནུབ་བྱང་འོད་བཟང་ཞིང་གི་སངས་རྒྱས་རིན་ཆེན་ཟླ་འོད་ལ་ཕྱག་འཚལ་ལོ༑ །དེས་རང་རྒྱུད་བསད་པ་རྣམས་ཤལ་མ་རིའི་སྡོང་པོ་ལ་འཛེག་པའི་སྡུག་བསྔལ་ལས་ཐར་བར་འགྱུར་རོ༑ །བྱང་ཕྱོགས་རྔ་སྒྲའི་ཞིང་གི་སངས་རྒྱས་མཐོང་བ་དོན་ཡོད་ལ་ཕྱག་འཚལ་ལོ། །དེས་ཆོས་སྒོ་བཀག་པའི་ཆོས་བཤོལ་བྱས་པའི་རྣམ་སྨིན་ལས་ངན་གྱི་མུན་ཁུང་དུ་བཙུག་པའི་སྡུག་བསྔལ་ལས་ཐར་བར་འགྱུར་རོ༑ །བྱང་ཤར་འོད་ཟེར་ཅན་གྱི་ཞིང་གི་སངས་རྒྱས་རིན་ཆེན་ཟླ་བ་ལ་ཕྱག་འཚལ་ལོ། །དེས་དགེ་འདུན་གྱི་དཀོར་ལ་རློམ་པའི་རྣམ་སྨིན་ལས་ངན་གྱིས་ཟངས་ཞུན་ཁོལ་མའི་གདུང་བའི་སྡུག་བསྔལ་ལས་ཐར་བར་འགྱུར་རོ༑ །འོག་ཕྱོགས་ཐལ་བས་ཁྱབ་པའི་ཞིང་གི་སངས་རྒྱས་དྲི་མ་མེད་པ་ལ་ཕྱག་འཚལ་ལོ། །དེས་སེམས་ཅན་བཙོག་བརྡུང་བྱས་པ་རྣམས་ལྕགས་སྲེག་གི་གཏུན་ཁུང་དུ་ཞིབ་མོར་རྡུང་བའི་སྡུག་བསྔལ་ལས་་ཐར་བར་འགྱུར་རོ། །སྟེང་ཕྱོགས་དཔལ་དང་ལྡན་པའི་ཞིང་གི་སངས་རྒྱས་དཔལ་བྱིན་ལ་ཕྱག་འཚལ་ལོ། །དེས་མི་དང་སེམས་ཅན་གྱི་སྲོག་བཅད་པ་རྣམས་ལྕགས་སྲེག་གི་ས་གཞི་ལ་ལྕགས་ཀྱི་བྱ་ཁྲ་རྣམས་ཀྱིས་གསོད་གཅོད་བྱེད་པའི་སྡུག་བསྔལ་ལས་ཐར་བར་འགྱུར་རོ། །ཤར་ཕྱོགས་སྒྲིབ་པ་བྲལ་བའི་ཞིང་གི་སངས་རྒྱས་ཚངས་པ་ལ་ཕྱག་འཚལ་ལོ། །དེས་མི་མགོ་བསྐོར་བ་དང་གཡོ་སྒྱུ་བྱས་པ་རྣམས་མེ་མ་མུར་གྱི་ངུ་འབོད་དུ་སྲེག་པའི་སྡུག་བསྔལ་ལས་ཐར་བར་འགྱུར་རོ། །ཤར་ལྷོ་མྱ་ངན་མེད་པའི་ཞིང་གི་སངས་རྒྱས་ཚངས་པས་བྱིན་ལ་ཕྱག་འཚལ་ལོ། །དེས་དབྱེན་དང་ཕྲ་མ་བྱས་པ་རྣམས་ལུས་ལ་མེ་འབར་བ་དང་ཁ་ནས་ཁྲོ་ཆུ་ཁོལ་མ་བླུགས་པའི་སྡུག་བསྔལ་ལས་ཐར་བར་འགྱུར་་་་་རོ། །ལྷོ་ཕྱོགས་དྲི་མ་མེད་པའི་ཞིང་གི་སངས་རྒྱས་ཆུ་ལྷ་ལ་ཕྱག་འཚལ་ལོ༑ །དེས་གཞན་གྱིས་ཟས་ནོར་འཕྲོག་པ་རྣམས་བཟའ་བཏུང་མེད་པ། ཡི་དྭགས་ཁ་ལ་མེ་མ་མུར་བའི་སྡུག་བསྔལ་ལས་ཐར་བར་འགྱུར་རོ། །ལྷོ་ནུབ་གསལ་བའི་ཞིང་གི་སངས་རྒྱས་ཆུ་ལྷའི་ལྷ་ལ་ཕྱག་འཚལ་ལོ༑ །དེས་ཕ་མ་དང་སློབ་དཔོན་དང་སེམས་ཅན་གྱི་གོས་བཤུས་པ་རྣམས་གྲང་དམྱལ་བཟོད་གླགས་མེད་པ་ཆུ་བུར་རྡོལ་བའི་སྡུག་བསྔལ་ལས་ཐར་བར་་་འགྱུར་རོ། །ནུབ་ཕྱོགས་བདེ་བ་ཅན་གྱི་ཞིང་གི་སངས་རྒྱས་དཔལ་བཟང་ལ་ཕྱག་འཚལ་ལོ། །དེས་གཞན་གྱི་བུད་མེད་འཕྲོག་པ་དང་སྤྱད་པ་རྣམས་མི་གཙང་བའི་འདམ་དུ་ལུས་སྤུ་གྲིས་བཤའ་གཏུབ་བྱེད་པའི་སྡུག་བསྔལ་ལས་ཐར་བར་འགྱུར་རོ། །ནུབ་བྱང་དྲི་བཟང་གི་ཁྱབ་པའི་ཞིང་གི་སངས་རྒྱས་ཙན་དན་དཔལ་ལ་ཕྱག་འཚལ་ལོ། །དེས་འཁྲུག་གཞི་དང་དམག་འགྱེད་བྱས་པའི་ལྷ་མིན་འཐབ་རྩོད་དམྱལ་བའི་སྡུག་བསྔལ་ལས་ཐར་་་་བར་འགྱུར་རོ། །བྱང་ཕྱོགས་གཟི་བརྗིད་ལྡན་པའི་ཞིང་གི་སངས་རྒྱས་གཟི་བརྗིད་མཐའ་ཡས་ལ་ཕྱག་འཚལ་ལོ། །དེས་གྲོགས་པོ་མི་སྤུན་ལམ་བསད་པ་རྣམས་ངན་སོང་ཚ་གྲང་གི་སྡུག་བསྔལ་ལས་ཐར་བར་འགྱུར་རོ། །བྱང་ཤར་དོན་ཡོད་ལྡན་པའི་ཞིང་གི་སངས་རྒྱས་འོད་དཔལ་ལ་ཕྱག་འཚལ་ལོ། །དེས་སྲོག་ཆགས་བསད་པ་དང་ལྷ་རྟེན་འགོམ་པ་རྣམས་ལུས་ཁྲོ་ཆུ་བྲག་དམར་བར་དུ་བཙིར་བའི་སྡུག་བསྔལ་ལས་ཐར་བར་་་་འགྱུར་རོ། །འོག་ཕྱོགས་སྒྲིབ་པ་བྲལ་བའི་ཞིང་གི་སངས་རྒྱས་མྱ་ངན་མེད་པའི་དཔལ་ལ་ཕྱག་འཚལ་ལོ། །དེས་བླ་མ་སློབ་དཔོན་མཆེད་གྲོགས་སོགས་ལ་མི་གཙང་བར་བྱས་པ་རྣམས་འདམ་རྫབ་མི་གཙང་བའི་མཚོ་བ་བསུབ་བའི་སྡུག་བསྔལ་ལས་ཐར་བར་འགྱུར་རོ། །སྟེང་ཕྱོགས་སྲེད་པ་བྲལ་བའི་ཞིང་གི་སངས་རྒྱས་སྲེད་མེད་ཀྱི་བུ་ལ་ཕྱག་འཚལ་ལོ། །དེས་རྫུན་དང་ཚིག་ངན་སྨྲས་པ་རྣམས་ལྕགས་སྲེག་གི་བཤོལ་མེ་འབར་བའི་ལྕེ་དཔག་ཚད་བརྒྱ་ལ་ཞིང་རྨོ་བའི་སྡུག་བསྔལ་ལས་ཐར་བར་འགྱུར་རོ། །ཤར་ཕྱོགས་མེ་ཏོག་ཆེར་རྒྱས་ཞིང་གི་སངས་རྒྱས་མེ་ཏོག་དཔལ་ལ་ཕྱག་འཚལ་ལོ། །དེས་གཡོ་རྒྱུ་བྱས་པ་རྣམས་སྤུ་གྲིའི་འཁོར་ལོས་ལུས་ཚལ་པར་གཏོང་བའི་སྡུག་བསྔལ་ལས་ཐར་བར་་འགྱུར་རོ༑ །ཤར་ལྷོའི་ཚངས་པས་ཁྱབ་པའི་ཞིང་གི་སངས་རྒྱས་དེ་བཞིན་གཤེགས་པ་ཚངས་པའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ་ཕྱག་འཚལ་ལོ། །དེས་འབུ་སྐམ་ལ་གནས་པ་རྣམས་ཆུར་བསྐྱུར་བ་དང༌། ཉ་སོགས་ཆུ་ལ་གནས་པའི་འབུ་སྐམ་ལ་ཕུད་པ་རྣམས་བྱེ་ཚན་དང་མེ་ལ་སྲེག་པའི་སྡུག་བསྔལ་ལས་ཐར་བར་འགྱུར་་་་་རོ། །ལྷོ་ཕྱོགས་པདྨ་ལྡན་པའི་ཞིང་གི་སངས་རྒྱས་དེའི་དེ་བཞིན་གཤེགས་པ་པདྨའི་འོད་ཟེར་རྣམ་པར་རོལ་པ་མངོན་པར་མཁྱེན་པ་ལ་ཕྱག་འཚལ་ལོ། །དེས་དགེ་འདུན་གྱི་དཀོར་དང་དཀོར་ལྷག་ཟོས་པ་རྣམས་ལས་ངན་གྱི་ཆུ་ཚན་ཁོལ་མར་འཚོད་པའི་སྡུག་་་་་བསྔལ་ལས་ཐར་བར་འགྱུར་རོ། །ལྷོ་ནུབ་ནོར་བུ་ཡོད་པའི་ཞིང་གི་སངས་རྒྱས་ནོར་དཔལ་ལ་ཕྱག་འཚལ་ལོ། །དེས་སེམས་ཅན་མ་དང་ཁ་ཕྲལ་བ་རྣམས་ལྕགས་སྲེག་གི་ཕུར་པ་མགོ་དང་ལྕེ་ལ་གདབ་ཅིང་སྙིང་ཕུག་པའི་སྡུག་བསྔལ་ལས་ཐར་བར་འགྱུར་་་་་་རོ། །ནུབ་ཕྱོགས་གསལ་བ་ལྡན་པའི་ཞིང་གི་སངས་རྒྱས་དྲན་པའི་དཔལ་ལ་ཕྱག་འཚལ་ལོ། །དེས་དམ་ཚིག་དང་སྡོམ་པ་ཉམས་པ་རྣམས་རྣག་ཁྲག་གི་མཚོ་ལ་བསྐྱལ་ཞིང་གཤིན་རྗེས་བཤའ་གཏུབ་བྱེད་པའི་སྡུག་བསྔལ་ལས་ཐར་བར་འགྱུར་རོ། །ནུབ་བྱང་མཚན་མ་མེད་པའི་ཞིང་གི་སངས་རྒྱས་མཚན་དཔལ་ཤིན་ཏུ་ཡོངས་གྲགས་ལ་ཕྱག་་་་་འཚལ་ལོ། །དེས་གཞན་ལ་རྐུ་འཕྲོག་བཅོམ་གསུམ་བྱེད་པ་རྣམས་ཡང་ཤི་ཡང་སོས་ཀྱི་སྡུག་བསྔལ་ལས་ཐར་བར་འགྱུར་རོ། །བྱང་ཕྱོགས་དབང་པོ་གསལ་བའི་ཞིང་གི་སངས་རྒྱས་དབང་པོ་ཏོག་གི་རྒྱལ་མཚན་གྱི་རྒྱལ་པོ་ལ་ཕྱག་འཚལ་ལོ། །དེས་ཡུལ་གཉེན་པོ་ལ་འགོམ་པ་དང་གནོད་པ་བྱས་པ་རྣམས་ལྕགས་སྲེག་གི་འཁོར་ལོ་མགོ་ལ་བསྐོར་བས་་་བཟོད་གླགས་མེད་པའི་སྡུག་བསྔལ་ལས་ཐར་བར་འགྱུར་རོ། །བྱང་ཤར་རོལ་པ་ལྡན་པའི་ཞིང་གི་སངས་རྒྱས་ཤིན་ཏུ་རྣམ་པར་གནོན་པའི་དཔལ་ལ་ཕྱག་འཚལ་ལོ། །དེས་གཞན་ལ་ཕྲག་དོག་བྱས་པ་རྣམས་དམྱལ་བ་ཡང་ཤི་ཡང་སོས་ལུས་ཐོ་བས་བཅོམ་པའི་་་སྡུག་བསྔལ་ལས་ཐར་བར་འགྱུར་རོ། །འོག་ཕྱོགས་ཉོན་མོངས་མེད་པའི་ཞིང་གི་སངས་རྒྱས་གཡུལ་ལས་ཤིན་ཏུ་རྣམ་པར་རྒྱལ་བ་ལ་ཕྱག་འཚལ་ལོ། །དེས་གོས་མེ་ཤིག་དང་འཁྱག་སྐྲག་བྱས་པ་རྣམས་དམྱལ་བ་མེ་ཚན་དང་ཆུ་བུར་བརྡོལ་བའི་སྡུག་བསྔལ་ལས་་་་ཐར་བར་འགྱུར་རོ། །ཤར་ཕྱོགས་དཔལ་དང་ལྡན་པའི་ཞིང་གི་སངས་རྒྱས་རྣམ་པར་གནོན་པས་གཤེགས་པ་ལ་ཕྱག་འཚལ་ལོ། །དེས་དགེ་འདུན་གྱི་དཀོར་འཕྲོག་པ་རྣམས་ཡི་དྭགས་ཁ་ལ་མེ་འབར་གྱི་སྡུག་བསྔལ་ལས་ཐར་བར་འགྱུར་རོ། །ལྷོ་ཕྱོགས་སྣང་བ་བཀོད་པའི་ཞིང་གི་སངས་རྒྱས་ཀུན་ནས་སྣང་བ་བཀོད་པའི་དཔལ་ལ་ཕྱག་འཚལ་ལོ། །དེས་ངན་སེམས་དང་རྩོད་གཞི་བྱས་པ་རྣམས་བྱ་དང་གཅན་གཟན་མང་པོས་བརྟགས་ཤིང་བཏོག་པའི་སྡུག་བསྔལ་ལས་ཐར་བར་འགྱུར་རོ། །ནུབ་ཕྱོགས་དཔལ་དང་ལྡན་པའི་ཞིང་གི་སངས་རྒྱས་རིན་ཆེན་པདྨ་རྣམ་པར་གནོན་པ་ལ་ཕྱག་འཚལ་ལོ། །དེས་ཆང་བག་མེད་འཐུང་བས་ཆང་གཟིས་འཐབ་མོ་གཞན་སེམས་དཀྲུག་པ་རྣམས་དམྱལ་བ་ངུ་་་འབོད་དུ་སྐྱེས་པའི་སྡུག་བསྔལ་ལས་ཐར་བར་འགྱུར་རོ། །བྱང་ཕྱོགས་རིན་ཆེན་ཞིང་གི་སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་་སངས་རྒྱས་རིན་པོ་ཆེའི་པདྨ་ལ་རབ་ཏུ་བཞུགས་པ་རི་དབང་གི་རྒྱལ་པོ་ལ་ཕྱག་འཚལ་་་ལོ། །དེས་ཉོན་མོངས་དུག་ལྔ་དང་སེར་སྣ་བྱས་པ་རྣམས་རིགས་དྲུག་སོ་སོའི་སྡུག་བསྔལ་དང་མཚམས་མེད་ལྔ་དང་ལྕི་བ་བཞི་ལོག་པ་བརྒྱད་དམ་དེ་ཀུན་བྱས་པའི་རྣམ་སྨིན་གྱི་ཚ་གྲང་རེས་མོས་བྱེད་པའི་སྡུག་བསྔལ་བཟོད་གླགས་མེད་པའི་དམྱལ་བ་ལས་ཐར་་་་བར་འགྱུར་རོ། །ཞེས་གསུངས་པ་དང༌།
གཞན་ཡང་སངས་རྒྱས་དང་པོ་ཐུབ་དབང་གི་མཚན་བརྗོད་ཅིང་ཕྱག་འཚལ་བས་་་་་བསྐལ་པ་ཆིག་ཁྲིའི་སྡིག་པ་བྱང་བ་དང་༡། གཉིས་པ་རྡོ་རྗེ་སྙིང་པོ་སོགས་རིམ་བཞིན་སངས་རྒྱས་སོ་ལྔ་བར་གྱིས་མཚན་བརྗོད་ཕྱག་འཚལ་བྱས་པས་རིམ་པ་ལྟར་བསྐལ་པ་་་་ཉིས་ཁྲིའི་སྡིག་པ་བྱང་བ་དང་༢། དེ་བཞིན་དུ་བསྐལ་པ་སྟོང་ཕྲག་ཉེར་ལྔའི་སྡིག་པ་དང་༣། བསྐལ་པ་བརྒྱད་ཀྱི་སྡིག་པ་དང་༤། ངག་གི་སྡིག་སྒྲིབ་དང་༥། ཡིད་ཀྱི་སྡིག་སྒྲིབ་དང་༦། དགེ་འདུན་གྱི་དཀོར་དང་༧། བསྐལ་པ་གཅིག་གི་སྡིག་པ་དང་༨། ཡང་བསྐལ་པ་གཅིག་གི་སྡིག་པ་དང་༩། མ་བསད་པ་དང་༡༠། ཕ་བསད་པ་དང་༡༡། དགྲ་བཅོམ་པ་བཀྲོངས་པ་དང་༡༢། སངས་རྒྱས་ལ་ངན་སེམས་ཀྱིས་ཁྲག་འབྱིན་པ་དང་༡༣༑ བསྐལ་པ་ཆིག་ཁྲིའི་སྡིག་པ་དང་༡༤། དགྲ་བཅོམ་པ་སུན་ཕྱུང་བ་དང་༡༥། བྱང་སེམས་བཀྲོངས་པ་དང་༡༦། འཕགས་པ་སློབ་པ་བ་བཀྲོངས་པ་དང་༡༧། དགེ་འདུན་གྱི་འདུ་སྒོ་འཕྲོག་པ་དང་༡༨། མཆོད་རྟེན་བཤིག་པ་དང་༡༩། ཞེ་སྡང་གི་སྡིག་པ་དང་༢༠། འདོད་ཆགས་ཀྱི་སྡིག་པ་དང་༢༡། བསྐལ་པ་ཆིག་ཁྲིའི་སྡིག་པ་དང་༢༢། བསྐལ་པ་འབུམ་གྱི་སྡིག་པ་དང་༢༣། བསྐལ་པ་སྟོང་གི་སྡིག་པ་དང་༢༤། བསྐལ་པ་བདུན་གྱི་སྡིག་པ་དང་༢༥། བག་ཆགས་ལས་འབྱུང་བའི་སྡིག་པ་དང་༢༦། ལུས་ཀྱི་སྒོ་ནས་བསགས་པའི་སྡིག་པ་དང་༢༧། སངས་རྒྱས་མཉེས་པར་མ་བྱས་པའི་སྡིག་པ་དང་༢༨། ཕྲག་དོག་གི་སྡིག་པ་དང་༢༩། གཞན་ལ་བྱེད་དུ་བཅུག་པའི་སྡིག་པ་དང་༣༠། ང་རྒྱལ་གྱི་སྡིག་པ་དང་༣༡། ཕྲ་མའི་སྡིག་པ་དང་༣༢། སྡིག་པ་ལ་རྗེས་སུ་ཡི་རང་བའི་སྡིག་པ་དང་༣༣། དམ་ཆོས་སྤངས་པའི་སྡིག་པ་དང་༣༤། དམ་ཚིག་ཉམས་པའི་སྡིག་པ་༣༥་སྟེ། དེ་ཐམས་ཅད་སོ་སོར་བྱང་ཞིང་དག་པར་འགྱུར་བ་གངྒཱའི་ཆུ་རྒྱུན་ལས་གསུངས་སོ། །སངས་རྒྱས་སོ་སོའི་མཚན་དོན་ཤེས་པར་འདོད་ན་རྗེ་བཙུན་ཏ་ར་ནཱ་ཐའི་འགྲེལ་པར་གསལ་ལོ། །
དེ་ནས་སངས་རྒྱས་རྣམས་ལ་དགོངས་གསོལ་གྱི་སྙན་གསན་དབབ་སྟེ། སུན་འབྱིན་གྱི་སྟོབས་དང་བསྒྲགས་པས་སྡིག་པ་སྨྲེ་སྔགས་སུ་བཏོན་ནས་བཤགས་པ་དངོས་་ནི། གོང་དུ་མཚན་བརྗོད་པའི་སངས་རྒྱས་སུམ་ཅུ་རྩ་ལྔ་དེ་དག་ལ་སོགས་པ་གཞན་ཡང་་ཕྱོགས་མཚམས་བརྒྱད་དང་སྟེང་འོག་སྟེ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་་ན་དེ་བཞིན། ཉིད་ཀྱི་བྱང་ཆུབ་བླ་ན་མེད་པའི་གོ་ས་ལ་མངོན་དུ་གཤེགས་པ། ཉོན་མོངས་པའི་དགྲ་ཐམས་ཅད་བཅོམ་པ། བསམ་ལས་འདས་པའི་ཡོན་ཏན་ཐམས་ཅད་ཡང་དག་པར་རྫོགས་པའི་སྒྲིབ་གཉིས་སངས་ཤིང་མཁྱེན་གཉིས་རྒྱས་པའི་བདུད་བཞི་་་མཐའ་དག་བཅོམ་ནས། མངོན་པར་ཤེས་པ་དྲུག་དང་ལྡན་ཞིང༌། སྲད་ཞིའི་མཐའ་ལས་ཕ་རོལ་དུ་འདས་པ་གང་ཇི་སྙེད་ཅིག་སྟེ་མཚན་དང་གྲངས་བརྗོད་པའི་ཚད་ལས་་་་་འདས་པ་ཞིག་བཞུགས་ཏེ། མྱ་ངན་འདའ་བའི་ཚུལ་ཡང་མ་བསྟན་པར་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ། ཐུགས་བརྩེ་བའི་སླད་དུ་གསན་ཅིང་དགོངས་སུ་གསོལ། ཞེས་སྙན་གསན་ཕབ་ནས།
དེ་རྣམས་ཀྱི་སྤྱན་སྔར་རང་གི་ཐོག་མེད་ཀྱི་ཉེས་ལྟུང་ཐམས་ཅད་སྨྲེ་སྔགས་ཀྱི་ཚུལ་དུ་་་་བཤགས་པ་ལ་གསུམ་སྟེ༑ མི་དགེའི་ལས་དྲན་ཞིང་སྨྲེང་བའི་འགྱོད་པ་བསྐྱེད་པ། དེའི་འབྲས་བུ་སྡུག་བསྔལ་དྲན་ཞིང་སྨྲེང་བའི་སྐྲག་སྣང་བསྐྱེད་པ། འགྱོད་སྐྲག་གི་སྒོ་ནས་བཤགས་པ་དངོས་སོ། །དེ་ལ་དང་པོ་ལས་དྲན་ཞིང་སྨྲེང་བ་ནི།
བདག་གིས་སྐྱེ་བ་འདི་དང༌། སྐྱེ་བ་ཐོག་མ་དང་མཐའ་མ་མ་མཆིས་པ་ནས། འཁོར་བ་ན་འཁོར་བའི་སྐྱེ་གནས་ཐམས་ཅད་དུ་སྡིག་པའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བའམ། མཆོད་རྟེན་གྱི་དཀོར་རམ། དགེ་འདུན་གྱི་དཀོར་རམ། ཕྱོགས་བཅུའི་དགེ་འདུན་གྱི་དཀོར་ཕྲོགས་པ་དང༌། འཕྲོག་ཏུ་སྩལ་བ་དང༌། འཕྲོག་པ་ལ་རྗེས་སུ་ཡི་རང་བའམ། །མཚམས་མ་མཆིས་པ་ལྔའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིས་པ་ལ་རྗེས་སུ་ཡི་རང་བའམ༑ མི་དགེ་བ་བཅུའི་ལས་ཀྱི་ལམ་ཡང་དག་པར་བླངས་པ་ལ་ཞུགས་པ་དང༌། འཇུག་ཏུ་སྩལ་བ་དང༌། འཇུག་པ་ལ་རྗེས་སུ་ཡི་རང་བའམ།
ཞེས་གསུངས་ཏེ། དེའང་གང་ཟག་བདག་གིས་གཙོར་བྱས་པའི་སེམས་ཅན་ཐམས་ཅད་ཀྱི་སྐྱེ་བ་འདི་དང༌། འདིས་ཀྱང་མི་ཚད་པའི་སྐྱེ་བ་འདིའི་ཐོག་མ་དང༌། དེས་ཀྱང་ཐོག་མ་སྟེ་གོང་མ་ལ་སོགས་པ་ཐོག་མའི་མཐའ་མ་ལ་ཐུག་པ་མ་མཆིས་པ་ནས། འཁོར་བ་འགྲོ་བ་རིགས་དྲུག་གི་གནས་ན་འཁོར་ལོ་ལྟར་འཁོར་བའི་ཚེ་མངལ་སྐྱེས་སྒོང་སྐྱེས་་་་་བརྫུས་སྐྱེས་དྲོད་གཤེར་ལས་སྐྱེས་པ་སྟེ། སྐྱེ་གནས་རྣམ་པ་བཞི་གང་སྐྱེས་ཐམས་ཅད་དུ་ནག་པོ་མི་དགེ་བ་སྡིག་པའི་ལས་རང་གིས་བྱས་པ་སྟེ་བགྱིས་པ་དང༌། གཞན་ལ་བྱེད་བཅུག་པ་སྟེ་བགྱིད་དུ་བསྩལ་པ་དང༌། གཞན་གྱིས་བྱས་པ་ལ་དགའ་སྣང་དང་བསྟོད་ར་བྱས་པ་སྟེ་བགྱིས་པ་ལ་རྗེས་སུ་ཡི་རང་བའམ། དེའི་ནང་ནས་ཀྱང་སྡིག་ཚབས་ཆེ་བ་བླ་མ་སངས་རྒྱས་ཆོས་དགེ་འདུན་སོགས་མཆོད་པར་འོས་པའི་རྟེན་གྱི་དཀོར་རམ། དཀོན་མཆོག་གསུམ་གྱི་ནང་ནས་ཀྱང་དགེ་འདུན་གྱི་དཀོར་སྡིག་པ་ཆེ་བའི་དེའི་དཀོར་རམ། དགེ་འདུན་གྱི་མཚན་ནི་ཚུལ་ཁྲིམས་ལྡན་པའི་དགེ་སློང་བཞི་ཡན་ཆད་ལ་ཐོབ་པས། དེ་ལས་ཀྱང་ཕྱོགས་མཐའ་དག་ནས་འདུས་པའི་ཕྱོགས་བཅུའི་དགེ་འདུན་གྱི་སྡེ་ཆེན་པོའི་་་་དཀོར་ཉེས་པ་ཆེ་བའི་དེའི་དཀོར་རང་གིས་ཕྲོགས་པ་དང༌། གཞན་ལ་འཕྲོག་ཏུ་བསྩལ་པ་དང༌༑ གཞན་གྱིས་འཕྲོག་པ་ལ་རྗེས་སུ་ཡི་རང་བའམ། གཞན་ཡང་སྟོན་དུས་བསོད་སྙོམས་འགོག་པའི་བཅའ་སྒྲིག་བྱེད་པ་དང༌། དཀོར་ས་དགེ་ཁུང་ཡིན་ཟེར་ནས་དབང་ཡོད་ཀྱི་འགོག་པ་དེ་འདྲ་བའི་རིགས་མང་པོ་རྣམས་འདིར་གཏོགས་པ་སྐྱབས་རྗེ་་་་རིན་པོ་ཆེས་གསུངས། དེ་ནས་མཚམས་མེད་ལྔ་སྡིག་ཚབས་ཆེ་བས། སློབ་དཔོན་དང་དགྲ་བཅོམ་པ་དང་ཕ་མ་གསོད་པ། དགེ་འདུན་གྱི་དབྱེན་འབྱེད་པ། དེ་བཞིན་གཤེགས་པའི་སྐུ་ལ་མི་ནུས་ཀྱང་ངན་སེམས་ཀྱིས་ཁྲག་འབྱིན་པ་སྟེ་མཚམས་མ་མཆིས་་པ་ལྔའི་ལས་རང་གིས་བགྱིད་པ་དང༌། གཞན་ལ་བགྱིད་དུ་བསྩལ་བ་དང༌། གཞན་གྱིས་བགྱིད་པ་ལ་རྗེས་སུ་ཡི་རང་བའམ། ཞེས་དེ་རྣམས་སྡིག་ཚབས་ཤིན་ཏུ་ཆེ་བས་དམིགས་ཀྱི་བཀར་ནས་སྨྲས་ཤིང་དེ་སོགས་མདོར་ན་ལུས་ངག་ཡིད་གསུམ་གྱི་སྒོ་ནས་་་སྡིག་པའི་ལས་བྱས་པ་ལ༑ ལུས་ཀྱི་སྒོ་ནས་བསམ་བཞིན་དུ་འབུ་སྲིན་ཡན་ཆད་སེམས་ཅན་གྱི་སྲོག་གཅད་པ། གཞན་གྱི་ནོར་རྫས་རྐུ་འཕྲོག་གཡོ་ཁྲམ་སོགས་ཀྱིས་མ་བྱིན་པར་བླང་བ། སྡོམ་ལྡན་དང་གཞན་གྱི་བུད་མེད་ལ་སོགས་ཏེ་མདོར་ན་རང་གི་ཆུང་མ་ཡིན་པའི་བུད་མེད་དང༌། རང་གི་དབང་བྱར་ཡིན་ཀྱང་བྱིས་པ་སྐྱེ་ལ་ཉེ་བ། ཟླ་མཚན་གྱི་དུས་དང༌། དེ་དག་མིན་ཀྱང་བླ་མ་དགེ་འདུན་ལྷ་ཁང་སོགས་ཀྱི་ཉེ་སྐོར་དང་བསྒྲོད་བྱ་མིན་པ་སོགས་ལ་སྤྱད་པ་སྟེ་ལོག་གཡེམ་སྟེ་ལུས་ཀྱི་མི་དགེ་གསུམ། ངག་གི་སྒོ་ནས་ཤེས་བཞིན་དུ་མི་བདེན་པར་སྨྲ་བའི་བརྫུན། མི་འཛའ་ཞིང་འཁྲུགས་པ་རྐྱེན་བྱེད་པའི་ཚིག་སྨྲ་བའི་ཕྲ་མ། གཞན་གྱི་སེམས་ལ་འཕོག་པའི་ཚིག་གྱོང་དང་འཕྱ་ཁྲེལ་ཀུ་རེ་བདེན་པ་གང་རུང་གིས་སྨ་བའི་ཚིག་རྩུབ། དེ་གསུམ་ཡིན་པའི་དམག་ཚོང་བུད་མེད་སོགས་ཀྱི་གཏམ་དང་གླུ་རྩེད་མོ་ཁ་ཤགས། ལོང་གཏམ་སྣ་ཚོགས་དེ་ཆོས་མཐུན་གྱི་དོན་དང་མི་ལྡན་པའི་ངག་འཁྱལ་སྨྲ་བ་སྟེ་ངག་གི་མི་དགེ་བཞི། དཀར་པོ་དགེ་བའི་ཕྱོགས་ཡིན་པར་འཇིག་རྟེན་པའི་བདེ་སྐྱིད་ལོངས་སྤྱོད་བུད་མེད་ནོར་རྫས་ཟས་གོས་་་་་་སོགས་རང་ཉིད་འདོད་པ་བསྐྱེད་པའི་བརྣབ་སེམས། རང་ངམ་རང་ཕྱོགས་ལ་མི་མཐུན་པ་ལ་ངན་སེམས་ཀྱི་རྣམ་རྟོག་ཇི་ཙམ་དྲན་པ་ཐམས་དད་གནོད་སེམས། ཚེ་སྔ་ཕྱི་ལས་རྒྱུ་འབྲས། བླ་མ་དཀོན་མཆོག་གི་ཡོན་ཏན་རྣམས་ལ་ཡིད་མི་ཆེས་པའི་ལོག་ལྟ་སྟེ་ཡིད་ཀྱི་མི་དགེ་བ་གསུམ་བཅས་སྡོམ་པས་མི་དགེ་བ་བཅུའི་ལས་ཀྱི་ལམ་ཡང་དག་པ་བླང་བ་་ལ། རང་ཉིད་ཞུགས་པ་སྟེ་བྱེད་པ་དང༌། གཞན་ལ་འཇུག་ཏུ་བསྩལ་བ་སྟེ་བྱེད་བཅུག་པ་དང༌། གཞན་གྱིས་འཇུག་པ་སྟེ་བྱེད་པ་ལ་རྗེས་སུ་ཡི་རང་བའམ། ཞེས་པའི་མི་དགེ་བའི་ལས་རྣམས་དྲན་ཞིང་སྨྲས་པ་འགྱོད་པ་བསྐྱེད་པའོ། །
གཉིས་པ་འབྲས་བུ་སྡུག་བསྔལ་དྲན་ནས་སྐྲག་སྣང་བསྐྱེད་པ་ནི།
ལས་ཀྱི་སྒྲིབ་པ་གང་གིས་བསྒྲིབས་ནས་བདག་སེམས་ཅན་དམྱལ་བར་མཆི་བའམ། དུད་འགྲོའི་སྐྱེ་གནས་སུ་མཆི་བའམ། ཡི་དྭགས་ཀྱི་ཡུལ་དུ་མཆི་བའམ། ཡུལ་མཐའ་འཁོབ་ཏུ་སྐྱེ་བའམ། ཀླ་ཀློར་སྐྱེ་བའམ། ལྷ་ཚེ་རིང་པོ་རྣམས་སུ་སྐྱེ་བའམ། དབང་པོ་མ་ཚང་བར་འགྱུར་བའམ། ལྟ་བ་ལོག་པར་འཛིན་པར་འགྱུར་བའམ། སངས་རྒྱས་འབྱུང་བ་ལ་མཉེས་པར་མི་བགྱིད་པར་འགྱུར་བའི་ལས་ཀྱི་སྒྲིབ་པ་གང་ལགས་པ།
ཞེས་གསུངས་ཏེ། གོང་དུ་སྨོས་པའི་མི་དགེ་བ་དེ་དག་ལ་སོགས་པའི་ལས་ཀྱི་སྒྲིབ་པ་གང་ཡོད་པ་དེ་དག་གིས་བསྒྲིབས་ནས་ཏེ་དེའི་རྣམ་སྨིན་གྱིས་བདག་སེམས་ཅན་ཚ་གྲང་གི་སྡུག་བསྔལ་བཟོད་གླགས་མེད་པས་ཡང་སོས། ཐིག་ནག །བསྡུས་འཇོམས། ངུ་འབོད། ངུ་འབོད་ཆེ། ཚ་བ། རབ་ཏུ་ཚ་བ། མནར་མེད་དེ་ཚ་དམྱལ་བརྒྱད། ཆུ་བུར་ཅན། ཆུ་བུར་རྡོལ་བ། ཨ་ཆུ། ཀྱི་ཧུད། སོ་ཐམ། པདྨ་ལྟར་གས་པ༑ ཨུཏྤལ་ལྟར་གས་པ། པད་ཆེར་ལྟར་གས་པ་སྟེ་གྲང་་དམྱལ་བརྒྱད། ཉེ་འཁོར། ཉི་ཚེ་བའི་དམྱལ་བ་གཉིས་ཏེ་བཅོ་བརྒྱད་པོའི་དམྱལ་བར་མཆི་བའམ་སྟེ་འགྲོ་བའམ། དེར་མ་སོང་ཀྱང་གླེན་ལྐུགས་གཅིག་ལ་གཅིག་ཟ་བ་སོགས་ཀྱི་སྡུག་བསྔལ་ཆེས་མང་བ། བྱིང་ན་གནས་པ། མུན་གླིང་དུ་གནས་པ། ཁ་འཐོར་དུ་གནས་པའི་རི་དྭགས། གཅན་གཟན་བྱ་བྱིའུ་འབུ་སྲིན་བདག་བཟུང་སོགས་དུད་འགྲོའི་སྐྱེ་བ་ངན་པའི་གནས་སུ་་་མཆི་བའམ་སྟེ་འགྲོ་བའམ། དེར་མ་སོང་ཀྱང་བཀྲེས་སྐོམ་འཇིགས་སྐྲག་ཚ་གྲང་གི་སྡུག་བསྔལ་ཤིན་ཏུ་ཆེ་བའི་ཕྱི་སྒྲིབ་ཅན། ནང་སྒྲིབ་ཅན། ཟས་སྐོམ་གྱི་སྒྲིབ་ཅན། མེ་ལྕེ་འཁོར་ལོ། བྱིན་བུ་ཅན། ཁ་འཐོར་བའི་འདྲེ་ངན་སོགས་ཡི་དྭགས་ཀྱི་ཡུལ་དུ་མཆི་བའམ་སྟེ་འགྲོ་བའམ། དེར་མ་སོང་བར་མི་ལུས་ཙམ་ཞིག་ཐོབ་ནའང་དགེ་སྡིག་ངོ་མི་ཤེས་པར་དུད་འགྲོ་སུག་བཞི་མི་འཛུགས་པ་དང་འདྲ་བའི་ཡུལ་མཐའ་འཁོབ་ཏུ་སྐྱེ་བའམ༑ མཐའ་འཁོབ་ཀྱི་ནང་ནས་ཀྱང་ལྷ་མིན་གྱི་རྗེས་འབྲང་སྟོན་པ་རཱཧྨ་ཎས་ལུགས་སྲོལ་འཛིན་་པ་ཏ་ཟིག་པའམ༑ ཕ་མེས་ཀྱི་ལུགས་སྲོལ་ངན་པ་འཇགས་པས་སྡིག་པ་བྱེད་ཐུབ་ན་བསོད་ནམས་སུ་རྩི་བའི་ཀླ་ཀློར་སྐྱེ་བའམ༑ ལྷ་ལུས་ཙམ་ཞིག་ཐོབ་ནའང་སྐྱེ་ཚེ་དང་འཆི་ཚེ་དྲན་པ་ཅུང་ཟད་ཅིག་མིན་པ་ཚེ་བསྐལ་པ་མང་པོར་གནས་ཀྱང་བཟང་ངན་བདེ་་་་སྡུག་གི་དྲན་སེམས་མེད་པར་དྲན་མེད་དུ་ཤོར་བ་ལྟ་བུའི་ངང་ནས་མཐར། སླར་ཡང་ངན་སོང་ལ་སོགས་པར་ལྷུང་ནས་སྡུག་བསྔལ་བ་མྱོང་དགོས་པའི་ལྷ་ཚེ་རིང་པོ་ཞེས་པ་་རྣ་མས་སུ་སྐྱེ་བའམ༑ མི་ཡུལ་མཐའ་འཁོབ་ཡིན་པར་ཆོས་དར་སར་སྐྱེས་ཀྱང༌། མིག་མེད་པ། རྣ་བ་མེད་པ། ལྐུགས་པ། ཡིད་ཀྱི་དབང་པོ་ཉམས་པའི་གླེན་པ་ལུག་འདྲ་བ་སོགས་དབང་པོ་མ་ཚང་བར་གྱུར་པའི་ལུས་སུ་འགྱུར་བའམ། དེ་དག་གི་སྐྱོན་མེད་ཀྱང་སྔོན་ལས་ངན་པའི་དབང་གིས་བླ་མ་དང་དཀོན་མཆོག་ལ་དད་པ་ཅུང་ཟད་ཀྱང་་མེད་ཅིང་སངས་རྒྱས་ཀྱི་གསུང་ལ་ཡིད་མི་ཆེས་པར་གྲུབ་མཐའ་ངན་པ་ལ་ཞུགས་་་པའི་ལོག་ལྟ་ཅན་མུ་སྟེགས་དངོས་སམ་ཆ་མཐུན་ལྟ་བུའི་ལྟ་བ་ལོག་པར་འཛིན་པར་འགྱུར་་་་བའམ། སངས་རྒྱས་མ་བྱོན་ཆོས་སྒྲ་མི་གྲགས་པའི་འཇིག་རྟེན་གྱི་ཁམས་སྟོང་པ་མུན་བསྐལ་ཞེས་པ་དེ་འདྲར་སྐྱེས་ནས་སངས་རྒྱས་ཀྱི་གསུངས་པའི་ཆོས་ལག་ཏུ་བླངས་ནས་མཉེས་པར་བྱེད་པའི་སྐལ་བ་ཆད་པས་སངས་རྒྱས་འབྱུང་བ་ལ་མཉེས་པར་མི་བགྱིད་པར་འགྱུར་བའི་ལས་ངན་ཀྱི་སྒྲིབ་པ་གང་ལགས་པ་སྟེ་གང་ཡིན་པའམ་གང་ཡོད་པ་རྣམས་་་དྲན་ཞིང་དེ་ལྟར་གྱུར་ན་བདག་ཅི་རང་དྲག་ཨ་ཙ་མ་སྙམ་དུ་སྐྲག་སྣང་སྐྱེ་གང་ཐུབ་་་་་་་བྱའོ། །
གསུམ་པ་བཤགས་པ་དངོས་ནི།
དེ་དག་ཐམས་ཅད་སངས་རྒྱས་བཅོམ་ལྡན་འདས་ཡེ་ཤེས་སུ་གྱུར་པ། སྤྱན་དུ་གྱུར་པ། དཔང་དུ་གྱུར་པ། ཚད་མར་གྱུར་པ། མཁྱེན་པ། གཟིགས་པ། དེ་དག་གི་སྤྱན་སྔར་མཐོལ་ལོ་འ་ཆགས་སོ། །མི་འཆབ་བོ། །མི་སྦེད་དོ། །
ཞེས་གསུངས་ཏེ། གོང་གི་ལས་ངན་པ་བྱས་པའི་འབྲས་བུ་ངན་པ་སྨིན་དགོས་པའི་སྡིག་སྒྲིབ་དེ་དག་ཐམས་ཅད་སྔོན་དུ་དགོངས་གསོལ་ཞུས་པའི་སངས་རྒྱས་བཅོམ་ལྡན་འདས་ཇི་ལྟ་ཇི་སྙེད་མཁྱེན་པའི་ཡེ་ཤེས་སུ་གྱུར་པ༑ སེམས་ཅན་ཐམས་ཅད་ལ་བརྩེ་བ་ཆེན་པོས་ཉིན་མཚན་དུས་དྲུག་ཏུ་གཟིགས་པའི་སྤྱན་དུ་གྱུར་པ། ཉེ་རིང་ཕྱོགས་ལྷུང་མི་བདེན་པ་སོགས་ཀྱི་དྲི་མ་མེད་པས་དཔང་དུ་གྱུར་པ། ལྐག་གྱུར་གྱི་ཆོས་ཐམས་ཅད་སྒྲིབ་མེད་དུ་མཁྱེན་པའི་ཚད་མར་གྱུར་པ། མདོར་ན་ཡེ་ཤེས་ཀྱི་ཐམས་ཅད་མཁྱེན་པ། སྙིང་བརྩེ་བ་ཆེན་པོས་ཐམས་ཅད་ལ་གཟིགས་པ་དེ་དག་གི་སྤྱན་སྔར་ཏེ་སྐུ་མདུན་ལ་མཐོལ་ལོ་སྟེ་དྲང་པོར་སྨྲའོ། །འཆགས་སོ་སྟེ་ཉེས་སྒྲིབ་རྣམས་གནོང་ངོའི་བླངས་ཏེ་བྱང་ཞིང་དག་པ་ཞིག་ཁྱེད་རྣམས་ལ་མཁྱེན་ནོ་ལྟ་བུས་གསོལ་བ་འདེབས་པའོ༑ །མི་འཆབ་བོ་སྟེ་འཆབ་ནི་གསང་བ་ཡིན་པ་གསང་ན་མཐོལ་བར་མི་འགྱུར་བས་དེའི་ཕྱིར་མི་གསང་ཞིང་་་མཐོལ་ལོ་དང༌། མི་སྦེད་དོ་སྟེ་སྦེད་ནི་སྦས་པའམ་སྐུང་བ་ཡིན་པས་སྦས་ན་ཉེས་པ་ལ་ཉེས་པར་བཟུང་བའི་གནོང་ངོ་ལེན་མི་བྱེད་པར་འགྱུར་བས་དེའི་ཕྱིར་མི་སྦས་པར་་་་་་་་འཆགས་སོ་ཞེས་པའོ། །དེ་རྣམས་སུན་འབྱིན་གྱི་སྟོབས་ཡིན་པར་ཆགས་མེད་རིན་པོ་ཆེ་སོགས་ཀྱིས་གསུངས།
བཞི་པ་ཆུར་ལོན་གྱི་སྟོབས་སམ་ཉེས་པ་ལས་སླར་ལྡོག་པའི་སྟོབས་ནི།
ཞེས་གསུངས་ཏེ། དེ་ལྟར་སྔར་བྱས་ཀྱི་སྡིག་པ་མི་དགེ་བ་ལ་འགྱོད་སྐྲག་སྐྱེས་ན་བཤགས་པ་དེ་ཁ་ཙམ་མིན་པར་ཞེ་ནས་ཡིན་པས་དེ་སྔ་དེ་རྣམས་ཞིང་དག་པ་ཞིག་སངས་་རྒྱས་ཁྱེད་རྣམས་མཁྱེན། ད་ཕྱིན་ཆད་དེ་འདྲའི་ལས་བྱེད་པའི་དཔེ་ག་ལ་ཡོད་སྲོག་ལ་བབ་ཀྱང་མི་བྱེད་དོ་སྙམ་པའི་སྤོང་སེམས་བསྐྱེད་པ་སྟེ། དེའི་ཕྱིར་སླན་ཆད་དེ་ཕྱིན་ཆད་ཀྱང་མི་དགེ་བ་མི་བྱེད་པར་རྒྱུན་གཅོད་ཅིང༌། བྱེད་འདོད་ལྟ་བུ་བྱུང་ཡང་ཉེས་དམིགས་དྲན་ནས་མི་རུང་ངོ་སྙམ་པའི་ལུས་ངག་ཡིད་གསུམ་སྡོམ་པར་བགྱིད་ལགས་སོ། །སྟོབས་བཞིའི་ནང་ན་འདི་ཤིན་ཏུ་གལ་ཆེ་སྟེ། ཕྱིས་སྡོམ་སེམས་མེད་པའི་བཤགས་པ་ཇི་ཙམ་བྱས་ཀྱང་སྐྱེད་མི་འཕེལ་བས་ཡང་པ་ཙམ་མ་གཏོགས་རྩད་ནས་དག་མི་ཐུབ་པ་་་་་་བྱམས་པ་སེང་གེའི་མདོ་སོགས་བཀའ་བསྟན་བཅོས་དུ་མ་ནས་གསུངས་ཤིང་སྡོམ་་་་་་སེམས་ནུས་ན་དགེ་བཅུའི་ངོ་བོར་འགྱུར་བས་བསོད་ནམས་རྒྱུན་དུ་འཕེལ་བ་དང་སྡིག་་པ་རྩད་ནས་འཇོམས་པ་སོགས་ཉི་མའི་སྙིང་པོའི་མདོ་སོགས་དུ་མ་ནས་གསུངས་སོ། །འདི་ནུས་མིན་ཀྱང་སྡིག་པའི་རྣམ་སྨིན་ལ་ཡིད་ཆེས་ནས་འགྱོད་སྐྲག་སྐྱེ་ནུས་མིན་ལ་རག་་ལས་པས། རྣམ་པར་སུན་འབྱིན་དང་སྤོང་སེམས་རྒྱུད་ལ་སྐྱེ་གང་ཐུབ་བྱའོ། །
གཉིས་པ་མཐུན་རྐྱེན་བསགས་སྦྱངས་ཀྱི་དགེ་ཚོགས་བྱང་ཆུབ་ཏུ་བསྔོ་བ་ལ་གསུམ། དགོངས་གསོལ་གྱི་སྙན་གསན་དབབ་པ། བསྔོ་རྒྱུའི་དགེ་བ་གསལ་འདེབས་པ། བསྔོ་བ་དངོས་སོ། །དང་པོ་དགོངས་གསོལ་གྱི་སྙན་གསན་དབབ་པ་ནི།
ཞེས་གསུངས་ཏེ། བསྔོ་བའི་དཔང་པོ་དང་འགྲུབ་པའི་མཐུན་གྱུར་དུ་ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་་་གསོལ། ཞེས་པའོ། །
གཉིས་པ་༼བསྔོ་རྒྱུའི་དགེ་བ་གསལ་འདེབས་པ་༽ནི།
བདག་གིས་སྐྱེ་བ་འདི་དང་སྐྱེ་བ་ཐོག་མ་དང་མཐའ་མ་མ་མཆིས་པ་ནས། འཁོར་བ་ན་འཁོར་བའི་སྐྱེ་བ་གཞན་དག་ཏུ་སྦྱིན་པ་ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཟས་ཁམ་གཅིག་ཙམ་བསྩལ་བའི་དགེ་བའི་་རྩ་བ་གང་ལགས་པ་དང༌། བདག་གིས་ཚུལ་ཁྲིམས་བསྲུངས་པའི་དགེ་བའི་རྩ་བ་གང་ལགས་པ་དང༌། བདག་གིས་ཚངས་པར་སྤྱོད་པ་ལ་གནས་པའི་དགེ་བའི་རྩ་བ་གང་ལགས་པ་དང༌། བདག་གིས་སེམས་ཅན་ཡོངས་སུ་སྨིན་པར་བགྱིས་པའི་དགེ་བའི་རྩ་བ་གང་ལགས་པ་དང༌། བདག་གིས་བྱང་ཆུབ་མཆོག་ཏུ་སེམས་བསྐྱེད་པའི་དགེ་བའི་རྩ་བ་གང་ལགས་པ་དང༌། བདག་གིས་བླ་ན་མེད་པའི་ཡེ་ཤེས་ཀྱི་དགེ་བའི་རྩ་བ་གང་ལགས་པ་དེ་དག་ཐམས་ཅད་གཅིག་ཏུ་བསྡུས་ཤིང་བཟླུམས་ཏེ། བསྡོམས་ནས།
ཞེས་གསུངས་ཏེ། བདག་གིས་སྐྱེ་བ་འདི་དང་སྐྱེ་བ་ཐོག་མ་དང་ཐོག་མའི་མཐའ་མ་མ་མཆིས་པ་སྟེ་ཚད་ལས་འདས་པ་ནས། འཁོར་བ་ན་འཁོར་བའི་སྐྱེ་བ་འདི་དང་གཞན་དག་ཏུ་དགེ་བ་སྣ་ཚོགས་བྱས་པ་རྣམས་མདོར་བསྡུ་ན་ཕར་ཕྱིན་དྲུག་ལ་འདུས་པས། དེས་ན་སྦྱིན་པ་ཐ་ན་ཡུལ་དམན་པ་དུད་འགྲོའི་སྐྱེ་གནས་སུ་སྐྱེས་པ་ལ། དངོས་པོ་དམན་པ་ཟས་ཁམ་གཅིག་ཙམ་བསྩལ་པའི་སྟེ་སྦྱིན་པའི་དགེ་བ་ཡན་ཆད་ནས་ཡུལ་དང་དངོས་་པོ་བཟང་བ་རྣམས་ལྟ་ཅི་སྨོས། དེ་ལྟ་བུའི་སྦྱིན་པའི་ཕར་ཕྱིན་ཏུ་གཏོགས་པའི་དགེ་བའི་རྩ་བ་གང་ལགས་པ་སྟེ་གང་ཡོད་པ་དང༌། དེ་བཞིན་དུ་བདག་གིས་བསྙེན་གནས་ཞག་གཅིག་ཙམ་ཡན་ནས་སྡོམ་གསུམ་ཡོངས་རྫོགས་ཀྱི་བར་ཚུལ་ཁྲིམས་བསྲུངས་པའི་དགེ་བའི་་རྩ་བ་གང་ལགས་པ་དང༌། བདག་གིས་བཟོད་པའི་ཕར་ཕྱིན་ཚངས་པར་སྤྱོད་པ་ལ་གནས་པའི་དགེ་བའི་རྩ་བ་གང་ལགས་པ་དང༌། ཞེས་ཚངས་པར་སྤྱོད་པ་ལ་འཇུག་པ་མི་འདྲ་བ་སྣང་ཡང་སྐབས་འདིར་ཚངས་གནས་བཞི་སྟེ་ཚད་མེད་བཞི་ཡིན་ཅིང་དེས་་་་་བཟོད་པའི་མི་མཐུན་ཕྱོགས་ཀྱི་ཞེ་སྡང་མཐུ་མེད་དུ་བཅོམ་པས་ཞེས་གསུངས། བདག་གིས་བརྩོན་འགྲུས་ཀྱི་ཕར་ཕྱིན་སེམས་ཅན་ཡོངས་སུ་སྨིན་པར་བགྱིས་པའི་ཞེས་དངོས་་་བསྟན་དང་ཤུགས་བསྟན་དུ་གོ་ཆའི་བརྩོན་འགྲུས། དགེ་བ་ཆོས་སྡུད་ཀྱི་བརྩོན་འགྲུས་རྣམས་ཀྱི་དགེ་བའི་རྩ་བ་གང་ལགས་པ་དང༌། བདག་གིས་བསམ་གཏན་གྱི་ཕར་ཕྱིན་མཆོག་ཏུ་གྱུར་པ་བྱང་ཆུབ་མཆོག་ཏུ་སེམས་བསྐྱེད་པའི་དགེ་བའི་རྩ་བ་གང་ལགས་པ་་་དང༌། ཞེས་སྤྱིར་སེམས་རྣམ་རྟོག་གི་དབེན་པ་ལ་བསམ་གཏན་དུ་གྲགས་ཀྱང༌། ཐེག་ཆེན་བྱང་ཆུབ་སེམས་དཔའ་རྣམས་ནི་གཅིག་པུར་སྡོད་པ་དབེན་པ་མ་ཡིན་ཏེ། གཞན་དོན་ལ་གཡེལ་བ་མེད་པར་རང་འདོད་ཀྱི་དབེན་པའི་མཆོག་ཏུ་ཤེར་ཕྱིན་སྡུད་པ་ལས་་་་་གསུངས་ཤིང་དེ་བཞིན་དུ་སྐབས་འདིར་ཡང་སེམས་བསྐྱེད་ནས་སེམས་ཅན་ལ་སྙིང་རྗེ་་་དང་མི་འབྲལ་བའི་ཏིང་ངེ་འཛིན་ཏེ། བདེན་པ་པོའི་ལེའུ་ལས། ཐུབ་པའི་ཐུགས་རྗེ་ཆེན་པོ་རྟག་འབྱུང་སྟེ༑ །དེ་མི་འབྱུང་བ་ནམ་ཡང་སྲིད་མ་ཡིན། །ཞེས་པ་ནི་མཐར་ཕྱིན་པ་སྟེ། དེ་ཙམ་མིན་ཡང་རང་དོན་གྱི་མི་གཡེང་བར་གཞན་དོན་ལ་བསམ་སྦྱོར་ཇི་ཙམ་གནས་པ་ཐམས་ཅད་བསམ་གཏན་ནོ། །བདག་གིས་ཤེར་ཕྱིན་ནམ་ཕྱག་རྫོགས་ཀྱི་དོན་བསྒོམ་པའི་བླ་ན་མེད་པའི་ཡེ་ཤེས་ཀྱི་ཚོགས་སུ་འགྱུར་བའི་དགེ་བའི་རྩ་བ་གང་ལགས་་པ་དེ་དག་ཐམས་ཅད་གཅིག་ཏུ་བསྡུས་ཤིང༌། དེས་མ་ཚད་གཞན་འཕགས་པ་དང་སོ་སྐྱེའི་དགེ་བ་ཐམས་ཅད་ལའང་དགའ་ཞིང་གུས་པས་ཡི་རང་བའི་མཐུས། དེ་དག་གི་བསོད་ནམས་ཀྱང་མཉམ་པོར་ཐོབ་པར་བྱས་ནས་བཟླུམས་ཏེ། དེ་ནས་རང་གཞན་གཉིས་ཀའི་དགེ་རྩ་ཐམས་ཅད་ཕྱོགས་སུ་བསྡོམས་ནས་བསྔོ་བའོ༑ །ཡང་ན་བསྡུས་པ་ནི་ཚོགས་པ་དང༌། བཟླུམས་པ་ནི་འདྲེས་པ། བསྡོམས་པ་ནི་དབྱེར་མི་ཕྱེད་པའོ༑ །ཡང་ན་དེ་གསུམ་རྣམ་གྲངས་སུ་བྱས་ཀྱང་རུང་གསུངས་སོ། །
གསུམ་པ་བསྔོ་བ་དངོས་ནི།
བླ་ན་མ་མཆིས་པ་དང༌། གོང་ན་མ་མཆིས་པ་དང༌། གོང་མའི་ཡང་གོང་མ་བླ་མའི་ཡང་བླ་མར་ཡོངས་སུ་སྔོ་བས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བགྱིའོ། །ཇི་ལྟར་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོས་པ་དང༌། ཇི་ལྟར་མ་བྱོན་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོ་བར་འགྱུར་བ་དང༌། ཇི་ལྟར་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་སྔོ་བར་མཛད་པ་དེ་བཞིན་དུ་བདག་གིས་ཀྱང་་་ཡོངས་སུ་བསྔོ་བར་བགྱིའོ། །སྡིག་པ་ཐམས་ཅད་ནི་སོ་སོར་བཤགས་སོ། །བསོད་ནམས་ཐམས་ཅད་ལ་རྗེས་སུ་ཡི་རང་ངོ༌། །སངས་རྒྱས་ཐམས་ཅད་ལ་བསྐུལ་ཞིང་གསོལ་བ་འདེབས་སོ། །བདག་གིས་བླ་ན་མེད་པ་ཡེ་ཤེས་ཀྱི་མཆོག་དམ་པ་ཐོབ་པར་གྱུར་ཅིག །མི་མཆོག་རྒྱལ་བ་གང་དག་ད་ལྟར་བཞུགས་པ་དང༌། །གང་དག་འདས་པ་དག་དང་དེ་བཞིན་གང་མ་བྱོན། །ཡོན་ཏན་བསྔགས་པ་མཐའ་ཡས་རྒྱ་མཚོ་འདྲ་ཀུན་ལ། །ཐལ་མོ་སྦྱར་བར་བགྱིས་ཏེ་སྐྱབས་སུ་ཉེ་བར་མཆིའོ། །
ཞེས་གསུངས་ཏེ། བསྔོ་རྒྱུའི་དགེ་བ་དེ་རྣམས་ཡུལ་གང་དུ་བསྔོ་ཞེ་ན། འབྲས་བུའི་མཆོག་དམ་པ་བླ་ན་སྟེ་དེའི་སྟེང་ན་གཞན་མ་མཆིས་པ་དང་སྟེ་མེད་པ་དེ་བཞིན་དུ་དེའི་་་་གོང་ན་དེ་བས་ལྷག་པ་གཞན་མ་མཆིས་པ་དང་་སྟེ་དེ་གཉིས་རྣམ་གྲངས་སུ་སྨོས་ཏེ། གོང་མའི་ཡང་གོང་མ་ཞེས་པ་གོང་མ་ནི་ཉན་རང་གི་བྱང་ཆུབ་ཡིན་ལ། དེའི་ཡང་གོང་ན་ཡོད་པ་རྫོགས་པའི་བྱང་ཆུབ་ཡིན་ཅིང༌། དེ་བཞིན་དུ་དོན་འདྲ་བ་རྣམ་གྲངས་སུ་སྨོས་པ། བླ་མའི་ཡང་བླ་མར་ཡོངས་སུ་བསྔོ་བས། དེའང་ཆེད་དུ་བྱ་བ་སེམས་ཅན་ཐམས་ཅད་ཀྱི་དོན་གྱི་ཕྱིར་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་བྱང་ཆུབ་ཏུ་་་་ཡིད་ལ་བྱེད་པའི་རྣམ་པ་བསྔོ་བྱ་དགེ་བ། བསྔོ་ཡུལ་སེམས་ཅན་རྣམས་རྫོགས་བྱང་ཐོབ་པ། བསྔོ་མཁན་རང་སྟེ་འཁོར་གསུམ་མི་དམིགས་པ་དང་ཁྱད་པར་གསུམ་ལྡན་གྱི་ཡོངས་སུ་བསྔོ་བར་བགྱིའོ། །ཞེས་སོ། །འཁོར་གསུམ་དམིགས་བྲལ་གྱི་ཤེས་རབ་དངོས་ནི་འཕགས་པ་རྣམས་ལས་གཞན་ལ་མེད་ཅིང༌། ལུང་དང་བླ་མའི་གདམས་ངག་གིས་རྗེས་མཐུན་རྟོགས་པ་ནི་སོ་སྐྱེ་ལའང་ཡོད་དོ་ཞེས་སི་ཏུ་པཎ་ཆེན་གྱིས་གསུངས། གོང་གི་བསྔོ་ཡུལ་གོང་མའི་ཡང་གོང་མ་བླ་མའི་བླ་མ་སོགས་རྣམ་གྲངས་སུ་མཛད་པ་ཇོ་ནང་ཀུན་མཁྱེན་དང༌། བདག་གི་སྐྱབས་རྗེ་མཆོག་སྤྲུལ་རིན་པོ་ཆེས་གསུངས༑ གཞན་ཀུན་ཐེག་པ་ཆེ་ཆུང་དང་གཟུགས་སྐུ་གཉིས་ཀྱི་བཤད་པའང་སྣང་སྟེ། རྣམ་གྲངས་སུ་གསུངས་པ་འདི་ནི་དཔེར་ན་རྡོར་གཅོད་ལས་བཅོམ་ལྡན་འདས་དང་བདེ་བར་གཤེགས་པ་གཉིས་ཟློས་བྱེད་ཀྱང་དོན་ལོགས་སུ་མེད་ལྟར་རོ། །དེ་ལྟར་དུ་བསྔོས་ཀྱང་ལས་དང་པོ་ལ། བློ་དམན་རྣམས་ཀྱིས་ནི་རྗེས་མཐུན་ཀྱང་འབྱུང་དཀའ་བས་བསྔོ་བ་དམིགས་བཅས་སམ་དུག་ཅན་ཞེས་པ་ལས་རྣམ་དག་མི་འོང་བས། བདེན་མེད་སྒྱུ་མ་ལྟ་བུས་རྒྱས་འདེབས་བསམ། ལྷག་པར་རྒྱལ་བ་སྲས་བཅས་ཀྱི་རྗེས་སུ་སློབ་འདུན་གྱིས་བསྔོ་དགོས་པ་གཞུང་འདི་དང་བཟང་སྤྱོད་ལ་སོགས་པ་ནས་རྒྱལ་བས་གསུངས་ཏེ། དེའང་དཔེ་ཇི་ལྟར་ན་སྔོན་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཐབས་སྙིང་རྗེ་ཆེན་་་པོས་རྒྱ་ཆེ་ཞིང་གོ་མ་ལོག་པ་དང༌། དེའང་མཚན་མས་མ་བཅིངས་པར་ཤེས་རབ་སྟོང་པ་ཉིད་ཀྱི་འཁོར་གསུམ་ཡོངས་སུ་དག་པའི་ཐབས་ཤེས་ཟུང་འཇུག་གི་འབྲས་བུ་སྐུ་་་་་་གསུམ་དུ་དེ་བཞིན་ཉིད་ཀྱིས་ཡོངས་སུ་བསྔོས་པ་དང༌། དེ་བཞིན་དུ་ཇི་ལྟར་མ་བྱོན་པའི་སངས་རྒྱས་བཅོམ་ལྡན་འདས་རྣམས་ཀྱིས་དེ་ལྟར་ཡོངས་སུ་བསྔོ་བར་འགྱུར་བ་དང༌། ཇི་ལྟར་ད་ལྟ་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོ་བར་་་མཛད་པ་དེ་བཞིན་དུ་བདག་གིས་ཀྱང་དགེ་བའི་རྩ་བ་རྣམས་དེ་ལྟར་དུ་ཡོངས་སུ་བསྔོ་བར་བགྱིའོ། །ཞེས་སོ། །
དེའང་སངས་རྒྱས་རྣམས་ནི་འཁོར་བ་མ་སྟོང་བར་བ་འབད་མེད་ལྷུན་གྲུབ་ཀྱི་འགྲོ་་་དོན་མཛད་པ་ལས་འདས་མ་འདས་གཤེགས་བཞུགས་ཀྱི་མཚན་མ་མི་མངའ་ཡང་དྲང་་་དོན་ཙམ་དུ་དེ་ལྟར་གསུང་ཚུལ་ཞིབ་པར་ཀུན་མཁྱེན་ཇོ་ནང་པས་གསུང་སྣང་ངོ༌། །སླར་ཡང་ཚིགས་སུ་བཅད་པས་སྒོ་གསུམ་གྱི་སྡིག་པ་ཐམས་ཅད་ནི་སངས་རྒྱས་རྣམས་ཀྱི་སྤྱན་སྔར་སོ་སོར་སྨྲེ་སྔགས་ཀྱི་ཚུལ་དུ་བཤགས་སོ། །སྐྱེ་འཕགས་ཀྱི་བསྡུས་པའི་རང་བཞིན་གྱི་དགེ་བ་བྱས་པའི་བསོད་ནམས་ཐམས་ཅད་ལ་དགའ་ཞིང་གུས་པས་རྗེས་སུ་ཡི་་རང་ངོ༌། །ཕྱོགས་བཅུའི་སངས་རྒྱས་ཐམས་ཅད་ལ་འགྲོ་བའི་བློ་དང་འཚམས་པའི་ཐེག་པ་གསུམ་གྱི་ཆོས་འཁོར་བསྐོར་བར་བསྐུལ་ཞིང༌། འཁོར་བ་མ་སྟོང་བར་དུ་མྱ་ངན་ལས་འདའ་ཚུལ་མི་སྟོན་པར་ཞགས་པར་གསོལ་བ་འདེབས་སོ༑ །འདིས་མཚོན་དགེ་བ་རྣམས་ཀྱི་མཐུས་བདག་གིས། སེམས་ཅན་ཐམས་ཅད་འཁོར་བ་ལས་སྒྲོལ་ནུས་པའི་ཕྱིར་རང་དོན་བླ་ན་མེད་པའི་ཡེ་ཤེས་ཀྱི་མཆོག་ཆོས་སྐུ་མངོན་དུ་གྱུར་ནས་གཞན་དོན་་་་གཟུགས་སྐུ་སྟེ་དམ་པ་གཉིས་ཐོབ་ནས་སྲིད་པ་ཇི་སྲིད་དུ་འགྲོ་བའི་དོན་བྱེད་པར་གྱུར་ཅིག་པར་བསྔོའོ། །རྐང་གཉིས་མི་ཡི་མཆོག་བདུད་བཞིའི་གཡུལ་ལས་རྒྱལ་བ་ཕྱོགས་བཅུའི་ཞིང་ཁམས་གང་ཇི་སྙེད་དག་ན་ད་ལྟར་འཚོ་ཞིང་གཞེས་ལ་བཞུགས་པ་ཐམས་ཅད་དང༌། གང་དག་འགྲོ་བའི་སྣང་ངོར་མྱ་ངན་འདས་ཚུལ་བསྟན་པ་དག་དང༌། དེ་བཞིན་དུ་གང་དག་མ་བྱོན་པ་སྟེ་ད་ལྟར་ཕྱོགས་བཅུའི་ཞིང་ན་ས་ལ་གནས་པའི་སེམས་དཔའ་་་་ཆེན་པོ་ཐམས་ཅད་མཛད་པ་བཅུ་གཉིས་ཀྱི་སྒོ་ནས་མ་འོངས་པ་ན་འབྱོན་པར་འགྱུར་བའི་་སངས་རྒྱས་ཏེ་དུས་གསུམ་གྱི་སངས་རྒྱས་ཡོན་ཏན་གྱི་བསྔགས་པ་བརྗོད་ན་བསྐལ་པ་རྒྱ་མཚོར་བརྗོད་ཀྱིས་མི་ཟད་པ་མཐའ་ཡས་མུ་མེད་པ་བསམ་གྱིས་མི་ཁྱབ་པ་རྒྱ་མཚོ་དང་་་འདྲ་བ་ཀུན་ལ་བདག་སོགས་སེམས་ཅན་ཐམས་ཅད་སྒོ་གསུམ་གུས་པས་ཐལ་མོ་སྦྱར་་་བར་བགྱིས་ཏེ་བྱང་ཆུབ་སྙིང་པོའི་བར་དུ་སྐྱབས་སུ་ཉེ་བར་ཏེ་ངེས་པར་མཆིའོ་སྟེ་་་་་་་་འགྲོའོ། །ཞེས་སོ། །ཚིགས་བཅད་འདི་དག་ནི་སྡིག་བཤགས་ཡི་རང༌། བསྐུལ་བ་གསོལ་འདེབས། བསྔོ་བ། སྐྱབས་འགྲོ་སྟེ་ཡན་ལག་དྲུག་པའམ། བདུན་གྱི་ཐ་སྙད་བྱེད་ན་བླ་མེད་བྱང་ཆུབ་ཏུ་བསྔོ་བ་ནི་སེམས་བསྐྱེད་ཀྱི་རྒྱུའི་གཙོ་བོ་གཅིག་ཡིན་པས། དེ་སེམས་བསྐྱེད་དང་བསྔོ་བ་གཉིས་སུ་དབྱེ་ནས་བདུན་དུ་བྱའོ། །སྤྱིར་ནི་ཡན་ལག་བཅུ་པ་བརྒྱད་པ་བདུན་པ་དྲུག་པ་ལྔ་པ་སོགས་གང་ཡང་འབྱུང་བས་བདུན་པ་ཁོ་ནར་མ་ངེས་་་་་སོ། །མཇུག་གི་ཚིགས་བཅད་འདི་གོང་དུ་གསུངས་པའི་ཚིག་ལྷུག་གི་དོན་སླར་དབྱངས་ཀྱིས་གསུངས་པས། གསུང་རབ་ཡན་ལག་བཅུ་གཉིས་ཀྱི་ཡ་གྱལ་དབྱངས་ཀྱི་སྙད་པའི་སྡེ་ཡིན་པར་རྒྱལ་སྲས་ཐོགས་མེད་ཞབས་དང༌། །ཆགས་མེད་རིན་པོ་ཆེས་གསུངས་སོ། །དེ་ནས་མདུན་དུ་སྒོམ་ཡོད་ན་སངས་རྒྱས་རྣམས་རང་ལ་བསྟིམས། མེད་ནའང་བཤག་བྱ་འཆགས་བྱེད་བཤག་ཡུལ་འཆགས་མཁན་ཐམས་ཅད་མི་དམིགས་པར་ཅུང་་་་ཟད་མཉམ་པར་བཞག་པ་ན། དོན་དམ་བཤགས་པ་ཞེས་གྲགས། མདོ་ལས། གང་ཞིག་འགྱོད་ཚངས་བྱེད་འདོད་ན༑ །དྲང་པོར་འདུག་ལ་ཡང་དག་ལྟོས། །ཡང་དག་མཐོང་ན་རྣམ་པར་གྲོལ། །དེ་ནི་འགྱོད་ཚངས་མཆོག་ཡིན་ནོ། །ཞེས་གསུངས་པའི་དོན་ཡིན་པར་གསུངས་སོ། །
དེ་ནས་དོགས་གཅོད་ཕྲན་ཚེགས་ནི། རྗེ་བདག་ཉིད་ཆེན་པོ་སོགས་ནས་གོང་གི་ཕྱག་འཚལ་སྐབས་ཐམས་ཅད་ལ། དེ་བཞིན་གཤེགས་པ་མ་སྦྱར་ན་མཚན་རྐྱང་བསྒྲགས་པས་བརྙས་ཐབས་སུ་འགྱུར་ཕྱིར་མི་རུང་བར་གསུངས་སྐད། རྗེ་མི་བསྐྱོད་ཞབས་ཀྱིས་མཚན་རྐྱང་བསྒྲགས་པས་བརྙས་ཐབས་སུ་མི་འགྲོ་སྟེ་མཚན་སྔགས་བཟླ་བ་རྣམས་ཀྱང་་མཚན་རྐྱང་ཡིན་པ་དེ་བཞིན་གཤེགས་པ་སྦྱར་མི་དགོས་པར་གསུངས་ཤིང༌། ཀུན་མཁྱེན་ཇོ་ནང་པས། རྒྱས་པར་འདོད་ན་ཐོག་མཐའི་སངས་རྒྱས་ཐུབ་པ་དང༌། རི་དབང་གཉིས་ལྟར་བཅོམ་ལྡན་འདས་སོགས་ཀུན་ལ་སྦྱར། འབྲིང་པོ་སངས་རྒྱས་ཉེར་བཞི་དང་ཉེར་ལྔ་གཉིས་ལྟར་དེ་བཞིན་གཤེགས་པ་ཀུན་ལ་སྦྱར། བསྡུས་པ་གཞུང་ལྟར་མཚན་རྐྱང་བརྗོད་པས་ཆོག་སྟེ་རྒྱས་བསྡུས་འབྲིང་གསུམ་དུ་གཞུང་ལས་ཤུགས་ཀྱིས་་་་བསྟན་པར་བཞེད། དེས་་ན་རང་རང་ཆོས་ལུགས་གང་ལ་མོས་པ་དེའི་ལུགས་ལྟར་བྱས་པས་བྱིན་རླབས་ཆེ། ཀུན་མཁྱེན་གུ་ཎས་ཕྱོགས་རིས་མེད་ཀྱང་རང་རྐང་བཟུང་ན་འཚེངས་ཞེས་གསུངས༑ དེ་བཞིན་དུ་འཇམ་དབྱངས་ས་པཎ་གྱིས། གཡུལ་ལས་རྣམ་རྒྱལ་གྱི་གོ་མཚོན་བསྣམས་པ་མི་ཟད་གསུངས་པའང་མཁས་པའི་བགྱི་བ་གསུམ་སྤེལ་་་ཕྱིར་དགོངས་པ་ཅན་གྱི་གསུང་ཡིན་པར་སྣང་ངོ༌། །
གཞན་ཡང་གོང་གིས་དཀོན་མཆོག་གི་དཀོར་གྱི་ནང་ཚན་དགེ་འདུན་གྱི་དཀོར་ལྕི་བ་་མདོ་དྲན་ཉེ་དང༌། ཉི་སྙིང་ནས་གསུངས་པ་དང༌། མི་དགེའི་ལས་ལམ་རྫོགས་ལུགས་ནང་ཚན་ཉེས་པ་ལྕི་ཡང་སྟོབས་ལྡན་གྱི་ལས༑ འཕེན་རྫོགས་བྱས་བསགས་ཀྱི་ངོས་འཛིན་སོ་སོའི་འབྲས་བུ་སོགས་ཀྱང་བཀའ་བསྟན་བཅོས་མཇལ་བའམ༑ དགེ་བའི་བཤེས་གཉེན་བསྟེན་ནས་ཤེས་པར་བྱེད་པའང་གནད་ཆེའོ། །དེ་ལྟར་མི་དགེ་བཅུ་སོགས་དམ་སྡོམ་རྣམས་ཤེས་པར་བྱས་ནས་སྤང་བླང་ལ་འབད་ན་མ་འོངས་པའི་སྐྱེ་བ་རྣམས་་་་སུའང་གོམས་འདྲིས་ཀྱི་མཐུས་དགེ་སྒྲུབ་སྡིག་སྤོང་བྱེད་པའི་ལུས་ཁོ་ནའང་འཐོབ་སྟེ། སྐྱེས་རབས་ལས། དགེ་དང་མི་དགེའི་ལས་རྣམས་གོམས་བྱས་པས། །མི་རྣམས་ལ་ནི་འདྲིས་པ་ཉིད་དུ་འགྱུར། །དེ་ལྟ་བུ་དག་ཆེད་དུ་མ་བསྒྲིམས་ཀྱང༌༑ །ཚེ་རབས་གཞན་ལ་རྨི་ལམ་བཞིན་དུ་སྤྱོད། །ཅེས་གསུངས་པས་དེའི་ཕྱིར་ད་ལན་འབད་ན་བདེ་བ་ནས་བདེ་བར་འགྲོ་ཞིང་མཐར་བྱང་ཆུབ་འཐོབ་པར་འགྱུར་རོ། །
ད་རེས་དགེ་སྡིག་བླང་དོར་མ་འབད་པར་སྡིག་པ་ལ་སེམས་དགའ་ནས་རྒོད་བཞིན་དུ་སྣང་བ་བདེ་བདེ་ལྟར་བྱས་ཀྱང་དེའི་རྣམ་སྨིན་རྣམས་ངུ་བཞིན་དུ་མྱོང་དགོས་ཏེ། ཚོམས་ལས། བདག་ཉིད་བདེ་བ་འཐོབ་འདོད་ཅིང༌༑ །རྒོད་ཅིང་སྡིག་པའི་ལས་བྱས་པའི། །སྡིག་ལས་དེ་ཡི་རྣམ་སྨིན་དག །ངུ་ཞིང་ཉམས་སུ་མྱོང་བར་འགྱུར༑ །ཞེས་གསུངས་ལ། སྡིག་པ་དེ་སྔ་བྱས་སམ་ད་རུང་བྱེད་པ་ཐམས་ཅད་ཀྱི་རྣམ་སྨིན་སྡུག་བསྔལ་མ་མྱོང་བར་མི་ཐར་ཏེ། དེ་ཉིད་ལས། གལ་ཏེ་སྡིག་པའི་ལས་བྱས་སམ། །བྱེད་ཀྱང་རུང་སྟེ་ཁྱོད་ཀྱིས་ནི༑ །ཀོག་ཅེས་ལངས་ཏེ་བྲོས་ན་ཡང༌། །སྡུག་བསྔལ་ལས་ནི་ཐར་མི་འགྱུར། །ཞེས་སོགས་ལུང་མཐའ་ཡས་ཤིང༌། རྗེ་བཙུན་མི་ལའི་ཞལ་ནས་ཀྱང༌། ཆོས་ཀུན་གྱི་རྩ་བ་རྒྱུ་འབྲས་ལ་ཡིད་ཆེས་པ་འདི་ཡིན་པ། རྒྱུ་འབྲས་ཀྱི་ཕྱག་ལེན་སྡིག་སྤོང་དགེ་སྒྲུབ་ལ་ཞིབ་པར་བརྩོན་པ་གལ་ཆའོ། །ཞེས་གསུངས་ཤིང༌། རོ་གཅིག་འདྲ་བའི་རྣལ་འབྱོར་ཡང་རྒྱུ་འབྲས་མ་ཞིབ་ན་ངན་སོང་དུ་འགྲོ་བར་བཤད་ན་དེ་མིན་རྣམས་ལྟ་་ཅི་སྨོས། དེས་ན་སྤྱིར་རང་བཞིན་དང་བཅས་པའི་ཉེས་ལྟུང་མང་ཡང་མི་དགེ་བཅུ་དངོས་དང་ཕྱོགས་གཏོགས་ནས་བསྡམ་ནུས་ན་གོང་བཤད་ལྟར་དོན་ཕལ་ཆེར་འདུས་པས་འབད་དགོས་ཏེ། རྣམ་འབྱེད་ལས། ངག་རྣམས་བསྲུང་ཞིང་ཡིད་ཀྱིས་རབ་བསྡམས་ཏེ། །ལུས་ཀྱི་མི་དགེ་བ་དག་མི་བྱེད་ཅིང༌། །ལས་ལམ་གསུམ་པོ་འདི་དག་རབ་སྦྱངས་ནས། །དྲང་སྲོང་གསུངས་པའི་ལམ་ནི་འཐོབ་པར་འགྱུར། །ཞེས་སོགས་བཀའ་བསྟན་བཅོས་ནས་ཡང་ཡང་བསྔགས་སོ། །
སྨྲས་པ། སྨྲ་ཤེས་དོན་གོ་མི་ཡི་ལུས་ཐོབ་ནས། །བྱང་ཆུབ་བར་དུ་སྐྱེ་བ་ཚེ་རབས་ཀུན། །སྡུག་བསྔལ་མེད་པའི་བདེ་བ་འབྱུང་བ་དང༌། །མཐར་ཐུག་བདེ་ཆེན་བྱང་ཆུབ་མངོན་འཐོབ་ཐབས། །ཐུབ་དབང་བཀའ་དྲིན་ཅན་དེས་བསྟན་ན་ཡང༌། །རང་འདྲ་སེར་གཟུགས་འགའ་ཞིག་དད་བརྩོན་ཞན། །སྐྱེ་བོ་ཕོ་མོས་སྐྱོན་ཡོན་དོན་མ་གོ །ཀུན་གྱིས་ཤེས་ནས་ཆོས་འདི་གྱི་ནར་ལུས། །བདེ་བ་འདོད་ཅིང་སྡུག་བསྔལ་རྒྱུ་ལ་བརྩོན༑ །རང་རེ་མོངས་པའི་སེམས་ཅན་འདི་ཀྱི་ཧུད། །སྔར་བྱས་འགྱོད་བཤགས་ཕྱིན་ཆད་སྡོམ་ནུས་ན༑ །འདིར་འབད་བཤན་པ་ཡིན་ཀྱང་མཐོ་རིས་འཐོབ། །འདི་ལ་འབད་ཀྱང་ཕྱིན་ཆད་མི་སྡོམ་ན། །རྩད་ནས་དག་དཀའ་ངན་སོང་ལྷུང་གྱུར་ཀྱང༌། །འདིའི་མཐུས་སངས་རྒྱས་དྲན་ཅིང་དེ་འཕྲལ་ཐར། །དེ་ཕྱིར་ཀུན་གྱིས་འདི་ལ་འབད་པར་རིགས། །ཞེས་པའང་བར་སྐབས་ཀྱི་ཚིགས་བཅད་དོ། །
དེ་ནས་ལྟུང་བཤགས་འདི་རང་རེ་སེར་སྐྱ་ཀུན་གྱིས་འབད་པ་གནད་ཆེ་སྟེ། སྤྱིར་སེམས་ཅན་ཐམས་ཅད་ཚེ་རབས་མང་པོའི་སྡིག་པ་ཡོད་པ་ལ་གོང་དུ་བཤད་པ་ལྟར་ལ། ཚེ་འདིར་ཡང་ཉོན་མོངས་རགས་པས་འདོད་ཆགས་ཞེ་སྡང་གཏི་མུག་གིས་དུས་འདའ་་་བས། དེའི་ཕྱིར་སྡིག་པ་དངོས་བྱས་པ་ལྟ་ཅི་སྨོས། དགེ་བ་ལྟར་བྱས་ཀྱང་ཀུན་སློང་གིས་བསླད་པའི་དགེ་སྡིག་གང་དུ་སོང་ཡོད་ཀྱང་མི་ཤེས་ཏེ། དཔེར་ན་མུན་པའི་ནང་དུ་མདའ་འཕངས་པས་དགྲ་གཉེན་སུ་ལ་ཕོག་མི་ཤེས་པ་ལྟར། དགེ་བ་བྱས་སྙམ་ནའང་དགེ་སྡིག་གང་ལ་འགྱུར་མི་ཤེས་པས་བཤགས་པ་བྱེད་ཚུལ་སོགས་ཀུན་མཁྱེན་མི་བསྐྱོད་ཞབས་ཀྱི་གསུང་ལྟར་རོ། །མི་དགེ་བ་བཅུ་སོགས་དངོས་སུ་བྱས་པ་ལས་ཀྱང་བྱེད་བསམ་པའི་སེམས་ཤུགས་དྲག་རྒྱུན་རིང་ཉིན་མཚན་ཕལ་ཆེར་འདའ་བའི་སྡིག་པ་རྒྱུན་མི་འཆད་པར་བསགས་པའི་ཚེ་གང་སྡིག་ལ་འགྲོ་བ་ཕལ་ཆེར་ཡིན་པ་དང༌། བྱེ་བྲག་སེར་མོ་བ་རྣམས་ཀྱང་སྡོམ་པ་གསུམ་ཀ་ཞུས་ནས་བསྲུང་ཚུལ་ངོ་ཡང་ཤེས་པ་དཀོན་པས་་་་ཆགས་མེད་རིན་པོ་ཆེས༑ རང་རེ་བཙུན་པ་ཆོས་སྒོར་ཞུགས་པ་རྣམས། །ཕལ་ཆེར་སྡོམ་པ་བསྲུང་རྒྱུའང་ངོ་མི་ཤེས། །ཞེས་དང༌༑ སྡོམ་གསུམ་ལྡན་པའི་ང་རྒྱལ་ཆེ་ན་ཡང༌། །ཕྲ་ཞིབ་ལྟུང་བའི་ཆར་རྒྱུན་བར་མཚམས་མེད། །ཅེས་དང༌༑ ཉེས་བྱས་བདུན་བརྩེགས་ལྟུང་བ་རེ་རེར་འགྱུར། །ལྟུང་བ་རེ་ལའང་བཤགས་པ་མ་ཐེང་ན། །ངན་སོང་གནས་སུ་ལན་གཅིག་འགྲོ་དགོས་སོ། །ཞེས་དང༌། ལྟ་བ་རྣམ་པར་དག་པ་ཡོད་ན་ཡང༌། །སྤྱོད་པ་འདུལ་ཁྲིམས་ཕྲ་ཞིབ་མ་བསྲུང་ན། །ཀླུ་རུ་སྐྱེ་བ་རྒྱ་མཚོས་ཞུས་མདོར་གསུངས། །ཞེས་དང༌། ད་ལྟ་ཀུན་གྱིས་ཆོས་པར་བརྩི་ཞིང་བཀུར། །ཤི་དུས་ཀླུ་བདུད་འཁོར་དུ་སྐྱེ་ཤོར་ན། །དེ་ལས་བཙོག་དང་དེ་ལས་སྡུག་པ་ཅི། །ཞེས་སོགས་ཡང་ཡང་གསུངས་པ་རྣམས་མི་དྲན་པར་སྐབས་འགར་རྩ་བ་བཞི་པོ་བསྲུང་ན་་་་ཁྲིམས་ལྡན་ཡིན་ཚུལ་གསུངས་པ་དེ་ཁོ་ནར་རྩིས་བཟུང་བྱས་ནས་བསྲུང་བྱ་གཞན་རྣམས་གཡས་ཆུང་དུ་ཤོར་ན། ཀོང་སྤྲུལ་རིན་པོ་ཆེས། བེའུ་བུམ་ཆུང་ངུ་ལ་གཅེས་སྤྲས་ཆེ་བས་བཀའ་བསྟན་བཅོས་ལ་རྒྱབ་འགལ་དུ་སོང་བ་དེ་བླུན་དྲགས་པའི་སྐྱོན་ཡིན་ཞེས་་་་་གསུངས་པས་སྐབས་ཐོབ་ཀྱི་དགོངས་པ་ལེན་མི་ཤེས་པར་ཚིག་རེ་གཉིས་ལ་ཞེན་པར་མི་བྱ་སྟེ། བཀའ་གདམས་ཕུ་ཆུང་རིན་པོ་ཆེས་སྐབས་ཤིག་མཚན་མོ་ཨ་ཙ་མ་གསུངས། ཉེ་གནས་ཀྱིས་ཅི་ཞེས་ཞུས་པས། དེ་རིང་མདོ་སྡེ་མཇལ་བས་སྙིགས་དུས་ཀྱི་བཙུན་པ་ཕལ་ཆེར་བྱེ་མའི་སྒྲོ་བ་བྱོ་བ་ལྟར་ངན་སོང་དུ་འགྲོ་གསུངས་གདའ་གསུངས། ཆགས་མེད་རིན་པོ་ཆེས་རྒྱ་མཚོས་ཞུས་མདོ་གླིང་ནས་ལུང་འདིས་རང་རེའི་བཙུན་པ་རྣམས་་་་་འཇིགས་གསུངས། ཀོང་སྤྲུལ་རིན་པོ་ཆེས་མདོ་པད་དཀར་ཀྱི་ལུང་དྲངས་ནས་ལུང་འདིས་རང་རེ་བཙུན་པ་རྣམས་ཀྱི་གཡའ་བར་གདའ་གསུངས། འདུལ་བ་ལས་ཚུལ་ཁྲིམས་འཆལ་བ་ལྟ་ཅི་སྨོས། ཚུལ་ཁྲིམས་ལྷོད་པའང་ཡུལ་འཁོར་གྱི་བསོད་སྙོམས་ཟ་བ་ལྕགས་བསྲེགས་ཟ་བ་ལས་ལོད་པ་དང༌། ཉེས་བྱས་ཕྲ་ཞིབ་ལ་གནད་ཆུང་བྱས་ནས་བསྲུང་བ་དང་བཤགས་པ་མ་བྱས་ན་ཨེ་ལེའི་འདབ་མའི་ཤིང་བཅད་པས་ངན་སོང་དུ་སྡུག་བསྔལ་བའི་དཔེ་དྲངས་པ་སོགས་ལུང་ཤིན་ཏུ་མང༌། དེ་ལས་བྱང་སྡོམ་བསྲུང་དཀའ། དེ་ལས་སྔགས་སྡོམ་ནི་ཆེས་བསྲུང་དཀའ་བ་དེའི་ཕྱིར། སྔགས་ལ་ཞུགས་པའི་སྐྱེས་བུ་ངན་སོང་དང་སངས་རྒྱས་གཉིས་པས་འགྲོ་ས་གསུམ་པ་མེད་ཅེས་གསུངས་པ་ལྟར་དང༌། མི་སྐྱ་ཕོ་མོ་རྣམས་ཀྱང་འདི་ཉུང་དྲགས་པས་ཤེས་མིན་ལྟས་ན་ཕལ་ཆེར་གྱི་ཤེས་པར་་་་་འདུག །ཤེས་དགོས་གནད་ཀྱང་འདུག །སྤྱིར་གོང་གསལ་ལྟར་སྡིག་ལ་རྒྱུན་མི་འཆད་པ་གསོག་པ་དང༌། བྱེ་བྲག་བྱང་སྡོམ་དང་དགེ་བསྙེན་ཞུ་མ་མྱོང་ཡང༌། དབང་ནི་ཀུན་གྱི་ཐུབ་ཚད་ཞུ་བས། བསྲུང་རྒྱུ་ནི་བྱང་སྡོམ་དགེ་བསྙེན་སོགས་ལས་བརྒྱ་སྟོང་གིས་དཀའ་ཡང་བསྲུང་རྒྱུའང་ངོ་མི་ཤེས་པས་ཞེ་སྐྲག །འོ་ན་བླ་མ་རྣམས་ནས་དམ་ཚིག་བསྲུང་ཨེ་ནུས་མི་གསུང་བར་དབང་ཞུས་ཚད་ལ་གནང་བ་ཅི་ཡིན་སྙམ་ན་དེ་ནི་་་་་འཁོར་བ་མཐའ་ཅན་ལ་དགོངས་པ་སྟེ། དབང་ཐོབ་ནས་དམ་ཚིག་བསྲུང་མ་ནུས་པར་ཕྱི་མ་དམྱལ་བར་སྐྱེས་ནས་ལོ་གྲངས་བྱེ་བ་དུང་ཕྱུར་སོགས་སྡུག་བསྔལ་མྱངས་ནས། དེ་ནས་དབང་གི་བྱིན་རླབས་ཀྱིས་རིམ་གྱི་ཐར་པ་འཐོབ་པར་གསུངས། དེས་ན་ད་ལྟ་ནད་དང་དབུལ་བཀྲེས་སོགས་ཚེ་གང་གཅིག་གི་སྡུག་བསྔལ་ཕྲན་བུ་ལའང་དཀའ་བར་གདའ་ན་དམྱལ་བའི་སྡུག་བསྔལ་ལོ་གྲངས། དེ་ཙམ་མྱོང་དགོས་བྱུང་ན་ཨེ་མི་སྐྲག །དེ་བཤགས་པ་འདྲ་བྱས་ན་མྱོང་མ་དགོས་ན་ཨེ་དགའ་དེས་ན་ལྟུང་བཤགས་འདི་ནི་སོ་ཐར་་བྱང་སྡོམ་སྔགས་སྡོམ་དམ་ཚིག་སོགས་གསུམ་ཀའི་གསོ་སྦྱོང་བཤགས་པའི་མཆོག་ཡིན་པར་འདུལ་བ། སྤྱོད་འཇུག །སྙིང་པོ་རྒྱན་སོགས་དུ་མ་ནས་གསུངས། བཅས་དང་རང་བཞིན་གྱི་སྡིག་པ་བཤགས་པ་ལ་འདི་འདྲ་དཀོན་ཏེ། ཆོས་རྒྱལ་ཁྲི་སྲོང་ལྡེའུ་བཙན་གྱིས་རྒྱ་གར་པཎ་གྲུབ་བརྒྱ་རྩ་གདན་དྲངས་དུས་སྡིག་བཤགས་ལ་འདི་ལྷག་པར་་་་་་་་གསུངས་པས་རྒྱལ་པོས་ཐུགས་དམ་མཛད༑ ལྟུང་བཤགས་ཀྱི་ཆོ་གར། བཅོམ་ལྡན་འདས་ཀྱི་ཞལ་ནས་གསུངས་པའི་ཆོས་ཉ་པ་ལྔ་བརྒྱའི་དོན་དུ་ཞུས། དེས་ཉ་དང་མི་ཐམས་ཅད་དག་པའི་ཞིང་དུ་སྐྱེས་པའོ། །སངས་རྒྱས་སུམ་ཅུ་རྩ་ལྔ་འདི་དག་གི་མཚན་རེ་རེ་ཙམ་རྣ་བར་ཐོས་ཀྱང་ལས་ངན་སྡིག་སྒྲིབ་མ་ལུས་པ་དག་ནས་ཕྱིར་མི་ལྡོག་པའི་ས་་ལ་སྐྱེལ་བར་གསུངས་སོ། །ཞེས་དང༌། ལུང་ལས། བཅོམ་ལྡན་འདས་ཀྱི་བཀའ་བསྩལ་པ་མ་འོངས་པའི་དུས་ལྔ་བརྒྱའི་ཐ་མ་ལ་སེམས་ཅན་ཉོན་མོངས་པའི་སྒྲིབ་་་་་་པ་འཐུག་པོ་ཅན་རྣམས་ལ་ཕན་བཏགས་པའི་ཕྱིར། འཕགས་པ་ཕུང་པོ་གསུམ་པའི་མདོ་སྟེ། དཀོར་གྱི་ཕུང་པོ་རི་རབ་ཙམ་ཡང་བྱང་བར་འགྱུར་རོ། །སེམས་ཅན་འཆི་ཁའི་རྣ་ལམ་དུ་གྲགས་པ་དེ་ངན་སོང་དུ་སྐྱེ་བའི་སྒོ་གཅོད་པར་འགྱུར་རོ། །ཞེས་གསུངས་ཏེ། དེའང་ཕྱག་འཚལ་བ་བཤགས་པ་དགེ་བ་བྱང་ཆེན་དུ་བསྔོ་སྟེ་བསགས་སྦྱང་སྤེལ་གསུམ་ཡོངས་རྫོགས་ཚང་བའི་ཕྱིར་སངས་རྒྱས་འཐོབ་པའི་རྒྱུ་གྲུང་པོ་ཡིན་པས་ན་ཕན་ཡོན་་་་་བསོད་ནམས་ཀྱི་ཕུང་པོ་ཚད་མེད་པའི་ཕྱིར་ཕུང་པོ་གསུམ་པ་ཞེས་པའི་མཚན་གྲགས་ལ། དཀོར་སྦྱོང་ལའང་འདི་ཉིད་ཤིན་ཏུ་ཟབ་པ་དང༌། གང་ཞིག་འཆི་བའི་དུས་ལས་དབང་གིས་བླ་མ་འབྱོར་བའི་སྐལ་བ་མ་བྱུང་ཚེ། དབུགས་ཆད་འགྲོ་ཁར་སྔས་མགོའི་ཐད་ནས་བྱམས་སྙིང་དང་དད་པས་ལྟུང་བཤགས་འདིའི་སངས་རྒྱས་ཀྱི་མཚན་རྣམས་སྐད་གསང་་མཐོན་པོས་བསྒྲགས་ཤིང་སྤྱི་གཙུག་གི་སྐྲ་ནས་ཀྱང་འཐེན་ཙམ་འགའ་བྱས་ན། མི་དེ་གསོན་དུས་ལྟུང་བཤགས་ལ་ལོག་ལྟ་མེད་ན་ངན་སོང་དུ་མི་འགྲོ་བར་ཡང་དག་པའི་་་་་བཀའི་ཞལ་གྱིས་བཞེས་པའི་ཕྱིར། ཐེ་ཚོམ་དགོས་པ་མི་འདུག་ཅིང༌། གསོན་དུས་ལྟུང་བཤགས་སོགས་ཆོས་ལ་ཡིད་མི་ཆེས་ཤིང་སྐུར་བ་འདེབས་པ་རྣམས་ནི་ངན་སོང་དུ་འགྲོ་བ་སྨོས་ཅི་དགོས། ཐར་པའི་དུས་ཀྱང་དཀའ་ཚུལ་ཐར་མདོ་སོགས་ནས་གསུངས་སོ། །
ཡང་དེང་སང་ཁ་ཅིག་ནས་འགའ་ཞིག་ཤི་ཚེ་བླ་མ་གདན་པའི་དཀའ་ལས་དང་་་་་་གསོལ་ཆས་སོགས་ལ་འཚེར་ནས་རོ་དེ་སྤྲང་པོ་སོགས་སུ་བྱུང་གི་མེད་པར་བཟོས་ནས། འབུལ་བ་དང་ཆོ་ག་རེ་ཙམ་གཞན་ལ་སྐྱེལ་བའི་སྲོལ་ངན་འདི་འདྲ་ནི་མི་རུང་བས་བླ་མ་་་འབྱོར་ཙམ་ཡོད་ཚེ་དོ་གལ་ཆེན་པོས་འཚོལ་བར་བྱེད་པ་གནད་ཆེའོ༑ །དེས་ན་དེ་སྔ་སྡིག་པ་ཅི་ཙམ་བྱས་ཀྱང་ད་ནས་འགྱོད་སེམས་དང་སྐྲག་སྣང་གི་ཕྱིན་ཆད་སྡོམ་སེམས་དང་་་་བཅས་པས་ལྟུང་བཤགས་ལ་བརྩོན་ན་སྡིག་པ་ཐམས་ཅད་དག་པར་ངེས་ལ། ཆོས་ལུགས་གྲུབ་མཐའ་སོ་སོའི་དགོན་སྡེ་ཐམས་ཅད་དུ་ལྟུང་བཤགས་འདི་མཆོག་དམན་ཀུན་་གྱི་ཞལ་འདོན་དུ་མཛད་པ་ཞིག་ཡིན་འདུག་པས་རང་རེ་སེར་སྐྱ་ཀུན་གྱི་རབ་དུས་དྲུག་་་་་འབྲིང་སྔ་དགོང་ཐ་མ་ཚར་རེ་མ་ཆག་པར་འདོན་པ་གལ་ཆེའོ། །
ཆོས་འདིར་བྷོ་དྷི་ས་ཏྭའི་འགྲེལ་ཆེན་ཡེ་ཤེས་སྡེ་དང༌། ཏ་ར་ནཱ་ཐའི་འགྲེལ་པ། ཆགས་མེད་ཞབས་ཀྱིས་ཟིན་བྲིས་ཉུང་འདུས་རྣམས་གང་རུང་མཇལ་ན་འདི་འདྲར་མི་་་་ལྟོས་མོད། དེ་མིན་དཔེ་འདི་སུའི་ཕྱག་ཏུ་བྱུང་ཡང་རང་གིས་རྟོག་ཅིང་སྤྱོད་པ་གཞན་ལ་བསམ་པ་བཟང་པོས་ལྟུང་བཤགས་འདོན་ཆ་ཤོག་ལྡེབ་གསུམ་བཞི་དེ་ཉིད་མི་ཤེས་པ་ལ་་སློབ་པ་དང༌། འདི་ཉིད་བསྒྲག་ཅིང་བཤད་པའི་སྒོ་ནས་ཐུགས་བསམ་རེ་གཏོང་བར་ཞུ་ལགས།
ཤེས་སླ་ཕན་ཡོན་ཆེ་བའི་གདམས་པ་འདི། །མཚན་ཙམ་ཐོས་ཀྱང་འཁོར་བ་མཐའ་ཅན་དུ། །འགྱུར་བ་སངས་རྒྱས་མཆོག་དེས་ཡོངས་བསྔགས་ན། །བདེ་འདོད་སྡུག་བསྔལ་མི་འདོད་ཕོ་མོ་རྣམས། །སྒྲིབ་སྦྱོང་བྱ་སླ་དོན་ཆེ་འདི་ཉིད་ལ། །བརྩོན་པར་མི་བྱེད་བསམ་ཡོད་སུ་ཞིག་ཡིན། །དེས་ན་སྒྲིབ་སྦྱོང་བདུད་རྩིའི་ཆུ་རྒྱུན་འདི། །དད་ལྡན་ཕོ་མོ་རྣམས་ཀྱིས་འཐུང་འཚལ་ལོ། །འོན་ཏེ་ད་དུས་སྙིགས་མ་ལྔ་བདོའི་དུས། །དམ་པའི་གསུང་རབ་ཉལ་ཉིལ་གསེར་སྦ་ན། །བདག་འདྲའི་ཚིག་སྐམ་ཉན་པ་ཅང་སྲིད་དམ། །དེ་བས་རང་གི་དྲན་པ་གསོས་ཤིག་གུ། །
ཞེས་པ་འདི་ཉིད་རིན་དབང་གི་ཕྱི་མར་ཕན་པའི་བསླབ་བྱ་ཞིག་བྲི་རོགས་ཡང་ཡང་་་་བསྐུལ་བ་ཡུན་རིང་སོང་སྐབས༑ ལྟུང་བཤགས་འདི་ལ་ཕན་ཡོན་སོགས་འགྲེལ་བ་ཞིག་བྲིས་ན་དགེ་བའི་བག་ཆགས་ཅུང་ཟད་བྱས་པའི་རང་འདྲ་བློ་དམན་གྱི་ཕོ་མོ་འགའི་འདོན་་རོགས་ཨེ་བྱེད་ཀྱི་རེ་བ་དང༌། གཙོ་ཆེར་རང་གི་བརྗེད་བྱང་དུ། དཔལ་ལྡན་བླ་མའི་བཀའ་དྲིན་ལས། ཨོ་རྒྱན་སངས་རྒྱས་གཉིས་པ། ཀུན་མཁྱེན་ཇོ་ནང་པ། མཁས་གྲུབ་རཱ་ག་ཨ་སྱེ། རྗེ་བཙུན་དྷརྨ་དྷ་དྲ་སོགས་ཀྱི་གསུང་དང༌། རྒྱ་སྐད་བྱས་པ་ཞིག་དང་བཅས་ཕྱོགས་སུ་བསྡུས། ལས་འབྲས་ཀྱི་གོ་དོན་ལུང་གིས་ཅུང་ཟད་ཟུར་བརྒྱན་ཅིང་དོགས་གནས་འགའ་ཞིག་འདྲེན་མཆོག་བླ་མའི་ཞབས་འདི་ལ་གསོལ་བ་བཏབ་སྟེ་་་གཞུང་ཚིག་མཐར་ཆགས་སུ་བཀོད་ནས་མཆན་འགྲེལ་གྱི་ཚུལ་དུ། འཕགས་མཆོག་ཕྱག་ན་པདྨོ་ཡབ་སྲས་ཀྱི་ཞབས་རྡུལ་སྤྱི་བོར་རེག་ཅིང་སྐྱབས་འོག་ཏུ་འཚོ་བ་རྟགས་ཙམ་འཛིན་པའི་སེར་གཟུགས་ཉམ་ཆུང་མ་ཎི་བ་ངེས་དོན་པས་ཟ་གཉིད་ཀྱི་ཐུན་མཚམས་་་་་་རྣམས་སུ་རང་ཤོང་གུར་འཛུག་ཏུ་སྦྱར་བས། འགལ་འཁྲུལ་མཆིས་ན་དམ་པ་རྣམས་ལ་བཤགས་ཤིང་འཆོས་པར་ཞུ་ལ། དགེ་བས་འདི་ཉིད་ལ་འབྲེལ་བ་ཐོག་ཚད་བདེ་ཆེན་ཞིང་དུ་ཕྱམ་གཅིག་སྐྱེས་ནས་སངས་རྒྱས་ཀྱི་བསྟན་པ་ལ་བྱ་བ་བྱེད་པ་དང་འཁོར་བ་དོང་་སྤྲུགས་ཀྱི་འགྲོ་དོན་ནུས་པའི་རྒྱུར་གྱུར་ཅིག། །།དགེའོ།། །།
